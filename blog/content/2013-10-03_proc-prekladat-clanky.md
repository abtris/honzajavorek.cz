Title: Proč překládat články
Date: 2013-10-03 16:28:46

Před nedávnem jsem se rozhodl pro [Zdroják](http://www.zdrojak.cz/) přeložit článek [Python FAQ: Webdev](http://me.veekun.com/blog/2012/05/05/python-faq-webdev/) od [Eeveeho](http://me.veekun.com/about/). Výsledek dopadl nějak [takto](http://www.zdrojak.cz/clanky/jak-napisu-webovou-aplikaci-v-pythonu/) ([druhý díl](http://www.zdrojak.cz/clanky/jak-napisu-webovou-aplikaci-v-pythonu-2/)). Překlad měl celkem dost ohlasů a i počítadlo sdílení na Zdrojáku (které nevím jak funguje) hlásí 95 sdílení (a 35 sdílení druhého dílu), takže se to asi pár lidem líbilo.

Než jsem s dílem začal, položilo mi několik lidí následující otázku:

> Proč se pouštět do překladu zahraničního článku, když je v angličtině a tu přece v IT umí každý?

Je to výborná otázka, protože v sobě skrývá pravdu, za kterou si stojím i já - **v drtivé většině případů je překládání zahraničních odborných (!) článků opravdu nesmysl**. I ten, kdo anglicky neumí nijak dobře, naučil se v ní většinou alespoň číst (má-li tedy se svou IT profesí nějaké vážnější úmysly). Totiž ani zahraniční programátoři nejsou žádní spisovatelé a běžný blogpost na IT téma je tak stejně většinou akorát gulášem z dvaceti provařených slovíček, předložek a výrazů všeobecně známého slangu (ať žije *tůl* a *exepšna*). Lepší autoři přimíchají citoslovce, ale ty už dávno známe z komixů i my, kteří je nečteme.

No, zkusím tedy odpověďět na tu otázku. Myslím si, že existuje pár vzácných případů, kdy je dobré k překladu přistoupit i přes výše zmíněné:

- **Téma není určeno pokročilým ani profesionálům** a jeho překlad sníží bariéru, kterou čtenář překonává. Ať už jde o úvod do nové technologie nebo článek pro nováčky, angličtina se v takovém případě přidává na pomyslnou kupku překážek, jaké musí čtenář vzdorovat. Přízeň nováčka nebo zvědavce je přitom, myslím si, křehká. Pohled na mateřštinu zvyšuje motivaci ponořit se do neznámých vod.
- **Téma na lokální scéně úplně chybí**, nebylo vůbec otevřeno, neexistuje k němu diskuse. Překlad opět snižuje bariéru a umožní opravdu každému začíst se, vyjádřit se, oponovat, atd.

Samozřejmě musí také platit skutečnost, že existuje něco výborného k přeložení. Já se například rozhodoval, zda nenapsat článek vlastní, ale přišlo mi to zbytečné - Eevee vše vystihnul dokonale, takže nebyl důvod pokoušet se o něco podobného znova. Navíc jsem jeho text znal, souhlasil s ním, a těžko bych se tedy oprostil od toho, abych jej, byť podvědomě, "nevykradl".

Jsem rád, že se překlad povedl a má práce měla mezi lidmi ohlas. Možná jsem tím k Pythonu opravdu přivedl pár nováčků a motivoval je vyzkoušet si jej. [Některé](http://devel.cz/otazka/jazyky-pro-tvorbu-webovych-aplikaci) [otázky](http://devel.cz/otazka/v-cem-dnes-delat-weby) na [Devel.cz](http://devel.cz/) z poslední doby mi dávají tušit, že lidí, kteří z PHP přecházejí někam jinam, je teď povíc a že je tedy toto téma opravdu aktuální.

A nakonec musím říct, že mě překládání bavilo - byť mě stálo hodně času. Zaskočilo mě, že to nebylo vůbec snadné a naopak bych dnes řekl, že napsat stejně dlouhý vlastní článek je výrazně jednodušší (alespoň pro mě!).

