Title: Finské postřehy: Spolubydlící a pokoj
Date: 2009-01-12 23:09:00
Tags: erasmus, finsko, oulu

Když jsem po šesté ráno 8. 1. 2009 dorazil společně s Ollim na svůj pokoj, **nikdo tu nebyl**, ale byly vidět určité **projevy života**. Tam nějaké věci, tam bunda, tady zase položená knížka. Po vstupu do dvěří pokoje se člověk ocitne v kuchyňkopředsíni. Z té má vstup do jednoho pokoje pro dva lidi, do druhého pokoje pro dva lidi a do koupelnozáchodu. Dobře to jde vidět tady:

<iframe width="560" height="315" src="https://www.youtube.com/embed/-7rvR9fjpHU" frameborder="0" allowfullscreen></iframe>

To není moje video, ale proč natáčet jednu věc desetkrát… Bydlím tedy zatím sám. Ten, kdo tu má věci, je vedlebydlící (z vedlejší „buňky“), spolubydlícího zatím nemám vůbec.

## Španěl?

Na stole v kuchyňi leží finsko-španělsko-finský slovník. Když připustíme, že by bylo možné někde ve Španělsku koupit finsko-španělsko-finský slovník, asi skončíme **teorii o Španělovi** na stolním počítači, který ve vedlejším pokoji leží. Ten sem zřejmě žádný obyvatel Valencie, Madridu, Barcelony nebo Granady diagonálně přes celou Evropu netáhl. Vedlebydlící bude tedy **pravděpodobně Fin**. Trochu jsem mu koukal na stůl a myslím, že to opravdu bude místní (ale zase jsem mu tam nechtěl šmírovat, takže je to jen tak podle toho, *co oči viděly po povrchu*). Vysvětlovalo by to také, proč tu není – **odjel asi na Vánoce** někam domů. Každopádně je to celkem zvláštní, protože tohle je blok hlavně pro zahraniční studenty.

## Francouz?

Jak jsem psal, **spolubydlícího zatím nemám vůbec**. Olli ten první den říkal, že se někde zajímal, s kým mám bydlet, ale že to není jisté a že to prý má být **nějaký Francouz**. Tož kdo ví. Když jsem byl jednou venku a vrátil se, pohnulo se tu několik věcí a přibyly utěrky a jedno povlečení navíc, položené na postel nepřítomného. Zřejmě nějaká místní služba s univerzálním klíčem. Sice jsem někde četl, že každý měl dostat povlečení dvoje a já mám jen jedno (až ho zprasím, řeknu si o druhé, jinak si je člověk pere sám), ale kdyby to povlečení bylo pro mě, předpokládám, že by ho položili na mou postel. Zatím jsem ho nechal tak.

## Objevy

No v koupelně jsem v zrcadle našel **poklady**. Vše je finské, ale jeden šampon je kompletně popsán čínskými (?) znaky, takže předpokládám, že z *KKK supermarketu*, jenž stojí za rohem, není. Stejně tak umělohmotný obal s nápisem „Johnson's Baby, mléko pro dobré spaní – NOVINKA“. **Ano, česky :) .**

Lorenzo, který mi spolu s Andreiem prodával kolo, říkal, že **minulý semestr tu bylo hodně Čechů**, že snad 20. Musel jsem mu popravdě říci, že to bych určitě nechtěl a děsí mě to, protože jsem na Erasmu a nechci se tady bavit česky/slovensky. Každopádně, rozhodně těm dvěma **nebyl pojem Czech/Slovak vůbec cizí** a podle toho jak formulovali věty si i naprosto uvědomují, že si např. se Slováky velmi dobře rozumíme. Jenže toto jsou místní mazáci, těžko říct, jak je to mezi ostatními :) .

## Sám

Tak či tak, momentálně jsem tu už **několik dní sám**. Být tady sám jeden dva dny, to by mi vůbec nevadilo – ač jinak společenský člověk, na aklimatizaci v novém prostředí se stejně často tak nějak trochu uzavírám do sebe. Ale všeho moc škodí a už mi **začíná chybět sociální kontakt**. Člověk přijel ve čtvrtek ráno, je pondělí a zatím poznal pomalu tři lidi. To si pak člověk začíná říkat „tohle je ten Erasmus?“ a je mu smutno, že on je zase něco speciálního a zas má všechno jinak, než zbytek světa. Doufám, že tohle se zlepší…