Title: Jaké bude příští PyVo
Date: 2012-09-29 14:13:20

![Logo PyVa]({static}/images/pyvo.png){: .right }Ve čtvrtek 27. 9. proběhlo po delší odmlce [setkání vývojářů v Pythonu, PyVo](http://srazy.info/brnenske-pyvo/2656). Pořadovým číslem už deváté.

Devět setkání nad pivem a s přednáškami, to už se dá považovat za nějakou tradici. No a když už je v nějakém setkávání tradice, začne se od něj něco očekávat. Lidé očekávají nějakou kvalitu přednášek, očekávají nějaký servis (jídlo, pití, wifi, klidný salonek), očekávají, že vše proběhne tak jak má. Už se nepromíjí chybky, kterým se dříve desítka Pythonistů nad pivem spíš jen zasmála. Jakmile jsou návštěvníci v očekávání, mizí z akce tzv. pořadatelský punk. A s jeho mizením mizí i lehkost, s jakou může pořadatel akci dělat.

Nutně si pak musím položit otázku, co s PyVem zamýšlím. Jestli z něj chci dělat seriózní "minikonferenci", nebo zda bych raději pořádal nezávazný pokec u piva. Potíž je v tom, že v tom prvním případě si organizace takové akce žádá mnohem víc energie a zařizování. Musím připomenout, že to zatím stále dělám sám a také zadarmo, ve volném čase a z čisté radosti. Abych pokračoval, musí to něco dát i mě.

V následujících odstavcích vám tedy nastíním nějakou svou vizi. Částečně vykrystalizovanou jednotlivými PyVy, částečně založenou na zpětné vazbě, kterou jsem posbíral ve čtvrtek.

## Velikost

Rozhodl jsem se, že bych rád PyVo udržel **na hranici minikonference a posezení u piva**. Nebudu považovat za úspěch, pokud na PyVo přijde pět lidí a jen se opije, stejně jako bude špatně, pokud na něj přijde více jak 30 lidí. Třicet lidí se nevleze do žádné rozumné hospody (výběr se postupně ztenčuje na jednotky), je obtížné takový počet ukočírovat v diskusi nebo při organizaci, člověk si s každým už ani nestihne popovídat a hlavně si takové publikum žádá jinou péči.

Řešením je také přesunout PyVo z hospody do jiných prostor, ale to by musel tuto akci nejspíš organizovat někdo jiný. Já jsem zastáncem vyvážení _nezávazného_ piva a _seriózních_ přednášek. Myslím, že to setkání v hospodě má něco do sebe a účastníkům prospívá. Seznámí se, zeptají se jeden druhého co kdo dělá a pak ze sebe tahají moudra nebo diskutují nad problémy. Dokonce se třeba spojí a společně něco vytvoří. Viděl jsem to na PyVu už tolikrát, že tento _networkingový_ aspekt chci ponechat velmi silný.

Sterilní přednášky jak z firemního školení do _mojí_ Python komunity patřit nebudou. A pokud jednou ano, dejte mi facku a řekněte mi to (zachovejte prosím pořadí a sundejte mi nejdřív brýle).

## Termín

**Každý poslední čtvrtek.** Poslední asi jen proto, že se nic jiného (kromě Vánoc) nekoná. Čtvrtek proto, aby byli občas ochotni přijet i lidé přespolní. Pořád je to uprostřed týdne, ale čtvrtek je malý pátek a nechtěl jsem pátkem blokovat (sobě ani jiným) víkendové vyjížďky.

## Místo

### Kaverna

Bývali jsme v [Kaverně](http://www.restaurace-kaverna.cz/). Tam se mi nelíbilo z několika důvodů:

- Salonek bez wifi, projektoru, plátna. Poslední bílou štukovanou stěnu zalepili televizí. V místnosti je fotbálek a šipky, které vadí během přednášky nám a jiným návštěvníkům vadí, že je blokujeme.
- Majitelé moc nevycházeli vstříc např. co se týče wifi nebo při pořádání posledního PyVa. Nechci šířit fámu, ale i mě se zdálo, že tam pivo roznáší nějaké nezletilé dítě.
- Ve čtvrtky tam chodí už spousty let šipkaři a ty přece nemůžeme vyhodit. Teď ve čtvrtek byli čtyři a nás bylo bohužel jen třicet.

Co se mi líbilo:

- Salonek šel zavřít dveřmi.
- Větší prostor, servírka mohla poměrně nerušeně obsluhovat a všichni se dívali vpřed na přednášejícího s plátnem.
- Blízko centra města.

![Kaverna]({static}/images/pyvo-2012-01_15.jpg)

### U Dřeváka

Posledně jsme kvůli mé angíně (tzn. pozdní rezervaci) a neshodě s Kavernou skončili [U Dřeváka](http://www.udrevaka.cz/). Našel jsem to na [Lunchtime](http://lunchtime.cz/) a byla to poslední záchrana, protože jinde měli den před svátkem plno. Pan majitel (?) mi po telefonu slíbil, že jen kvůli nám dokončí do druhého dne rekonstrukci dalšího salonku.

Výhody:

- Domluvil jsem se s nimi na všem a přišlo mi, že kdybych si na příště objednal skákací hrad, budu ho v tom salonku mít.
- Servis, tedy wifi, plátno (nefungovalo, ale příště bude), perspektiva že do budoucna bude i projektor.
- Bývalí [Terčáci](http://www.vskterc.cz/), pivo Poutník, dobré jídlo, večerní menu.

Co je horší:

- Oba salonky jsou dost mrňavé a třicet lidí se vleze, jenže jsou velice natlačení. Řečník nemá přirozený prostor pro přednes.
- Servírka obsluhuje složitě a ruší přednášku. Jde slyšet hluk ze zbytku podniku.
- Někomu se nelíbí sterilní prostředí (bílé stěny a dřevo).

![U Dřeváka]({static}/images/pyvo-2012-09_27.jpg)

### Co lze řešit

- Rezervovat vždy včas.
- Mít ten salonek vzadu, s plátnem a zavíracími dveřmi.
- Zavést pravidla - např. zákaz obsluhování během přednášky. S tím souvisí změny popsané níže.
- Prostředí je podle mě o dost méně sterilní než v nějakém umělohmotném café. Taky nevím, jestli je to záměr, nebo důsledek toho, že tu hospodu otevřeli teprve nedávno.
- Omezit počet lidí, kteří na PyVo přijdou. Dát k oznámené události jasnou informaci, že kapacita místnosti je (dejme tomu) 25 lidí.

### Alternativy

Líbí se mi Falk nebo Baroko. Falk víc, je osvědčený konáním PPPS a nevím proč, ale prostě mám Baroko zafixované spíš jako takovou snobárnu. Ani jedno se mi ale nelíbí z hlediska zařazení - nechci PyVo konat v kavárně ani vinárně. Chci jej konat v pivnici s dobrým pivem.

## Témata

Bylo by fajn, aby každé PyVo mělo své téma, ale není to nutnost. Důležití jsou řečníci. Nabídnete-li se sami, je to výborné. Pokud o nikom nevím, musím nějaké zajímavé přednášky sehnat. Sáhnout do záloh (Petr Viktorin a Martin Putniorz vědí), zkusit někoho pozvat (pak se hodí téma), apod.

Je mi vytýkáno, že se řeší stále samé _webíky_. To je samozřejmě důsledek toho, že já jsem na tomto poli nejsilnější. Když mi doporučíte jiná témata a hlavně konkrétní přednášející, které mám pozvat a oni budou jiná témata probírat, budu jen rád. Jakmile vařím z vlastní vody, uvařím vždy _webíky_. Pokud se svými nápady chodit nebudete, ale budu stále na pranýři, přejmenuji PyVo na _setkání webových vývojářů v Pythonu_ a je to ;) Ostatně, brněnské PyVo je jediné, které se výrazně nehlásí ani k webu, ani Djangu, apod. Takže potenciál tu je a je jen na vás, jak jej zpracujete.

Také bych chtěl zachovat přesah. Pokud je téma _Hacky v Pythonu_, přijde jen hrstka zatvrzelých Pythonistů. Bavíme-li se ale např. o NoSQL databázích, UX aplikací, bezpečnosti, atd., přijdou i lidé, kteří s Pythonem tolik společného nemají. Proč je to dobře? Protože my je na tom našem setkání chceme! Chceme se s nimi bavit, chceme aby nás obohatili a chceme je obohatit my - ukázat jim, že Python je prima a lidi kolem něj taky. Souhlasím ale, že i ten přesah by měl mít své jádro v Pythonu a měl by se točit kolem něj. Jak jsem naznačil, je to i o tom, jak mi jsou účastníci ochotni pomoci s výběrem správných lidí a témat.

## Koncept

Čtyři přednášky jsou moc. Zjistil jsem to už při NoSQL PyVu v lednu, no nepoučil jsem se. Nová pravidla:

- Začínat vždy v sedm večer. Přednášky by měly skončit dost brzo na to, aby se pak lidé sesedli a mohli si povídat.
- Začnu vždy já se slajdem s logem PyVa a kontakty (tzn. [@naPyVo](http://twitter.com/napyvo), [@Pyvec](http://twitter.com/pyvec), [@Rubyslava](http://twitter.com/rubyslava), [Pyonieri](https://www.facebook.com/groups/pyonieri/), [Django-CS](https://groups.google.com/forum/?fromgroups#!forum/django-cs)). Jenom uvedu PyVo a dám prostor prvnímu řečníkovi.
- Maximálně dvě přednášky po 15 minutách + diskuse. Nebo tři, ale po deseti. Dát předem vědět přednášejícím a natáhnout jim na místě budík.
- Zakázat obsluhu mezi přednáškami. Budou-li dveře, jednoduše je po dobu přednesu zavřeme a obsluha bude vědět, že dovnitř nesmí.
- Větší pauzy mezi přednáškami. Tak umožníme obsluze opravdu vše obsloužit a lidem si popovídat.

Vzhledem k tomu, že minule [jsem za někoho na baru doplácel 215 korun](https://twitter.com/naPyVo/status/251596410670174209), bude mít příště každý buď svůj lístek, nebo bude platit hned. Musím se přiznat, že jsem z toho měl pak dost blbou náladu - člověk se snaží i přes nemoc něco ze svých sil pro ostatní uspořádat a ještě za ně musí zaplatit :( ← a toto je nefalšovaný kaboňáček!

## Záznamy

Zkoušel jsem dělat experimentální záznamy přednášek. Poznatky:

- Můj foťák by ocenil méně hluku v místnosti.
- Umí natáčet jen videa o délce 15 minut. Pokud tedy řečník dodrží čas, mohlo by to stačit.
- Mám už slabé baterky, ale mám dvě. Nějak by to na dvě tři krátké přednášky mělo vyjít.
- Potřebuji člověka, který se o to postará. Také by bylo dobré, kdyby fotil.

Záznamy můžeme dát v plné délce a ke stažení na [Vimeo Pyvěc](http://vimeo.com/pyvec), kluci mají zaplacený premium účet a je nám plně k dispozici. Pokud pochybujete o smyslu natáčení přednášek, [koukněte sem](http://www.ted.com/talks/salman_khan_let_s_use_video_to_reinvent_education.html).

## Internetové zázemí

- Vytvořit jednostránkový [python.cz](https://github.com/honzajavorek/python.cz), rozcestník pro českého Pythonistu.
- Vytvořit jednostránkové pyvo.cz, asi jen kalendář událostí.
- Vybrat jednu hlavní službu, kde budou stránky událostí a kam půjde nahrát i slajdy apod. Vidím to na [Lanyrd](http://lanyrd.com/). Jednak už tam je Pyvěc, druhak je fakt super, že se tam dají nahrát ty materiály. Nadále ale hodlám zrcadlit události na Facebook a [Srazy](http://srazy.info/). Uvidím, nakolik zajímavé budou Srazy po přechodu na Lanyrd.

Co se týče různých pojmenování, mám takovou osobní vizi:

- **PyVo** jako název pro jednotlivá konkrétní setkání.
- **Pyvěc** jako název pro občanské sdružení a aktivity, které podporují Python komunitu u nás.
- **Python CZ** jako agregátor všeho, co se u nás ohledně Pythonu děje.

Po vytvoření [@PythonCZ](http://twitter.com/pythoncz) a [python.cz](https://github.com/honzajavorek/python.cz) bych Twitter účet [@naPyVo](http://twitter.com/napyvo) postupně upozaďoval. Jeho náplní je v současné době informovat o brněnském PyVu a občas (re)tweetnout nějakou zajímavost. To první zvládne [@PythonCZ](http://twitter.com/pythoncz) s hashtagy [#pyvo](https://twitter.com/search/?q=%23pyvo&src=hash) [#brno](https://twitter.com/search/?q=%23brno&src=hash) a to druhé bude jednou z jeho hlavních náplní.

## Výjezdy

Zkusil jsem koncept [Pyonýrských výprav](http://srazy.info/pyonyrske-vypravy/). Tedy něco jako _výjezdy_ za poznáním a přátelstvím, především do Prahy na Pyvěc a do Blavy na jejich Rubyslavu + PyVo. No do Prahy jsem jel sám a Blavu jsem kvůli nemoci zrušil. Nicméně hodlám v tomto pokračovat, protože si myslím, že když to budu opakovat, propagovat a lidé to budou mít častěji na očích, sejdeme se za čas třeba aspoň tři, čtyři, nebo dokonce pět, no a to už je přece pěkná parta :)

## Organizační tým

A teď ta poslední věc. Pokud jste dočetli až sem, zřejmě vás téma organizace brněnského PyVa **FAKT ZAJÍMÁ**. (Až bude PyVo rozdávat trička a odznáčky, máte u mě jeden _badge_ už za přečtení tohoto článku.) No a já bych vám chtěl jemně naznačit, že pokud vás to zajímá opravdu tolik, možná byste mi mohli pomoci ho organizovat. Já jsem na to totiž docela sám. Dříve mi pomáhal [Michal Janík](http://michaljanik.cz/), ale ten má teď většinou svých starostí dost.

To znamená, že pokud nemám čas, PyVo není, nebo je bídné. Taky to znamená, že nesmím být nemocný, což se mi někdy dělá dost obtížně. A v neposlední řadě, je možné, že mě organizace PyVa postupně utahá, dojde mi nadšení a seknu s tím. Takže uvítám pomocníky a spolupracovníky. Někdy stačí úplná blbost. Jmenoval bych například náčelníka pro projektor. Ten by měl na práci asi toto:

- Řeknu Honzovi: "Slibuji ti, že na PyVu bude projektor, můžeš se na mě spolehnout."
- Zavolám do hospody a ověřím, zda si nepořídili svůj.
- Pokud nepořídili, zavolám Jochovi, Věrošovi, nebo Michalovi, jestli mohou půjčit.
- Pokud někdo z nich kývne, zkontroluji, zda se jim půjčení povedlo a opravdu ho přinesou.
- V případě nepředvídatelné situace volám ostatním a zachraňuji.
- Projektor je funkční na PyVu. Zažívám stav blaženosti, zapíjím Poutníkem.

Vidíte, že se navenek jedná o úplně triviální úkol, ale i přesto je to spousta malých úkonů. A takhle je to se vším. Takže jakákoliv pomoc opravdu pomůže. Chcete-li PyVo udělat lepší, neskončete u toho, že mi dáte zpětnou vazbu. Zapojte se :)
