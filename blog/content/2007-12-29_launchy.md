Title: Launchy
Date: 2007-12-29 11:49:00
Tags: hračičkování, software, windows

**Nenávidím ikony na ploše.** Nebaví mě hledat zástupce programů ve Startu. Mám rád hezká a rychlá řešení – stejně jako se mi nechce ve Firefoxu na nic klikat a chci prostě napsat csfd Forrest Gump a vyhledat tím film na [ČSFD](http://www.csfd.cz) nebo d school a dostat se na [del.icio.us](http://del.icio.us/littlemaple/school). Ve Firefoxu je to jednoduché, ale jak na podobný přístup v systému? Mám skvělou věc na bleskové a intuitivní spouštění programů…

## Windows

![obrázek]({static}/images/31.jpg){: .left }Jmenuje se to [Launchy](http://www.launchy.net/). Už je to nějaký čas, co mi [kamarád](http://www.ctenari.info/) doporučil skvělý prográmek na spouštění programů. Tuším, že mi tenkrát hned řekl, že to vyčetl [u Radka](http://myego.cz/item/launchy-rychle-spousteni-programu-pro-windows/category/pc-software), ale to je jedno :D . Jak si můžete přečíst i v odkazovaném článku, je to prostě program na pozadí, který **čeká na klávesovou zkratku** (dle vašeho nastavení) a potom na základě toho co píšete vyhledává programy (a od nových verzí i další blbiny) ve vašem Start menu a na enter **spouští**. Navíc, lze mu vybrat vzhled a má **tendenci pamatovat si a učit se** – za chvíli spustíte Photoshop na P a Firefox pouze zadáním F.

## Linux

![obrázek]({static}/images/32.jpg){: .right }O jabkách psát ani nebudu, protože tam už mají [podobnou fičurku](http://theappleblog.com/2005/02/18/quicksilver-changes-everything/) sto let a tiše se nám smějí, že objevujeme staré věci, popřípadě kopírujeme. Hrál jsem si ale dlouhou dobu s Linuxem a proto se **podělím o výzkum**, který jsem v oblasti tohoto OS dělal při představě, že bych měl žít bez Launchy.

**KDE** na to má docela dobře známý [Katapult](http://katapult.kde.org/screenshots), což mi dalo naději, ale neuspokojilo mne, protože mi je o dost sympatičtější GTK. Nicméně, jakoby se zem slehla a nic nikde nešlo dohledat. Google byl strhaný tak dlouhým bojem, ale nakonec přece jen vydal odpověď, po níž jsem toužil :) . [Gnome-launch-box](http://developer.imendio.com/projects/gnome-launch-box) pro **Gnome**. Ale pozor, je trochu bugový a navíc není zrovna intuitivní jeho [první spuštění](http://developer.imendio.com/node/77) (také dost težce dohledatelný odkaz).
