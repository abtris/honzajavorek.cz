Title: Nové Picasa Web Albums
Date: 2008-09-07 01:50:00
Tags: fail, net, software

Tak jsem se jednou večer podíval na fotky a co nevidím – nové funkce v [Picasa Web Albums](http://picasaweb.google.cz/) a redesign :) . Bohužel, vývojáři nepřinášejí **nic extra užitečného** :( . Nové Web Albums jsou trochu v jiném hávu. Neurazí, nešokuje, je stejně dobrý jako ten starý. Tady asi není co řešit. Možná… Možná mi přijde uživatelské rozhraní alba trochu hůře intuitivní… (zvyk?)

Z nových funkcí vyzvedněme třeba upload po e-mailu, nějakou schopnost rozeznávat lidské ksichty, možnost licencování fotek pod
CC… [Slibují novou Picasu 3](http://picasa.google.cz/intl/en_us/web/whatsnew.html) s dalšími novými fičurkami, ale…

Ale já pořád nějak necítím posun Picasy k:

-   **hierarchickým** albům
-   **RSS nových fotek** mých přátel na Picase (v současnosti lze jen odebírat nějaký třeba týdenní souhrn novinek mailem)

![obrázek]({static}/images/69.jpg){: .right }Po ničem dalším asi netoužím, Picasa mi plně vyhovuje a neumím si představit nějaké nové vlastnosti, které by **pro mne** byly přínosné. Škoda, že vývojáři se soustřeďují na sociální kraviny a nelikvidují největší nedostatky. No počkám si na tu novou Picasu, podle všeho by měla umět něco jako **synchronizaci fotek** na disku s webem, což je asi přístup, který mi sedne o hodně více než klasické nahrávání a stahování alb. Ale jak už to bývá, záleží na tom, jak se jim povede realizace.

A co že sociální kraviny? Jo, jasně. O těch jsem ještě nenapsal. Hledání fotek, sdílení fotek, záložka *explore*, která se blíží něčemu na způsob Flickeru. Je to zajímavý posun od prakticky soukromých alb. Google původně uživatelům poskytnul veřejná alba, která jsou ale svým způsobem soukromá, protože jsou nedohledatelná. Následně přidal funkci *umožnit prohledávání mých fotek* a dneska tento směr ještě rozšiřuje a dělá z Picasa něco komunitního, sociálního, webdvanula… No mě asi vyhovuje ta původní varianta s v podstatě soukromým albem, nikam dál jsem se ve vnímání své galerie neposunul a neplánuji to :) . V osobních fotkách **jsem holt asociál** :P .

Za zmínku stojí **hra**, kde se vám zobrazí fotka a vy máte uhodnout, kde na světě je. Kliknete do mapy a je to. Podle toho, jak blízko se trefíte k místu, kde byla fotka opravdu pořízena, dostáváte body. Popravdě mě to docela chytlo a kdybych nebyl tak ospalý, asi si s tím vydržím nějakou dobu hrát :) .

A že **Picasu neznáte** a vůbec netušíte o čem tu celou dobu plácám? Picasa je perfektní program na správu fotek na vašem počítači od Googlu, je zdarma a hrozně snadno se používá. Lze z něj posílat fotky na web a tvořit si tak online fotogalerii. Koukněte se třeba na [táborové fotky](http://picasaweb.google.com/taborprekvapeni). Nakazil jsem Picasou celé širé okolí (ano, [někteří](http://www.javorkovi.cz) stále odolávají) a zvlášť oblíbená je u mých kamarádek, které nejsou nijak extrémně technicky nadané a jednoduchost ovládání jim plně vyhovuje. A mě vyhovuje taky, protože **nemusím nad ničím bádat** a práce s fotkami je pro mě příjemné zpestření večera na 10 minut místo nějakého složitého procesu o třiceti chodech.

No a teď se koukám… O té trojce už [někdo něco napsal](http://www.zive.cz/Clanky/Picasa-3-Beta-Googlu-se-zacatek-skolniho-roku-povedl/sc-3-a-143456/default.aspx) a vypadá to opravdu slibně ;) .
