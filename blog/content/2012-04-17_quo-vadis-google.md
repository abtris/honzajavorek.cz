Title: Quo vadis, Google?
Date: 2012-04-17 10:30:00
Tags: fail, názory, net, seriózně, software

Dříve sem používal služby od Google, protože neměly konkurenci. Dnes od nich odcházím (nebo to zvažuji), jelikož stojí za prd a jediná „inovace“ je tam Google+.

Toto jsem napsal na Twitter a spousta z vás se mě zeptalo na podrobnosti. Takže si to proberme.

*Pozor, článek obsahuje jisté rysy Hulánismu. Pokud vás rozčilují štěky bez pádných argumentů, běžte si raději [číst pěknou poezii](http://www.kytara.cz/basne/).*

-   **Code:** Zrušili vyhledávání v OpenSource. Google Project Hosting je zastaralý chudák, všichni odešli na GitHub nebo BitBucket.
-   **Mapy:** Mají stále nějaké novinky, ale StreetView se v Brně asi nedočkám (možná za pět let, autíčko stále potkáváme), ruční měření je nepoužitelné. Nejčastěji teď sahám po Mapy.cz, ruční měření je tam perfektní a ptačí pohled měli první.
-   **YouTube:** Upřímně, pro člověka, který chce nahrávat seriózní videa na internet, je mnohem lepší volbou Vimeo.
-   **Google+:** Nepotkal jsem službu, kam by to Google narval tak, že bych si řekl „jé, tady je to fakt užitečné!“ Asi proto, že to užitečné opravdu není. Nemůžu říct, že Twitter a Facebook jsou alternativami ke Google+, protože dodnes nevím, k čemu mám Google+ používat. A k tomu nepotřebuji hledat alternativu. Všude s tím akorát otravují. Google+ je v Google službách asi jako stovka billboardů u dálnice D1. Jsou k ničemu, rozptylují, hlásí se stále o slovo… ale vy jste tam sakra abyste řídili auto a někam se dostali!
-   **Merchants:** Heuréka je nejlepší. Ani Zboží.cz na ni nemá.
-   **Picasa:** Program začal být nepoužitelný už dávno. Web zmršili zavedením jakési podivné pseudosociální homepage, následně ho nechali zastarat a teď to schválně nepřeklápí do nového, aby lidi sami odešli na Google+, protože jsou tam fotky moderněji udělané. Až to překlopí, obávám se, že Picasa už existovat nebude a zbude pouze Google+. Osobně už dlouho zamýšlím odchod na Flickr, ale čekám, co bude s krachujícím Yahoo, které ho vlastní.
-   **Android:** Koupil jsem si místo Androida obyčejnou Nokii C2–01. [Důvodem nebyl Google]({filename}2012-04-07_proc-si-koupim-jednoduchy-telefon.md), ale že by byl Android dotažený OS, to se říct rozhodně nedá. Spíš je prostě „levný“. Klávesa „zpět“ je nevyzpytatelná a vždy udělá přesně opak toho, než chci. UI aplikací nejednotné. Zařízení nemusí splňovat žádné standardy, takže drtivá většina Androidů jsou nekvalitní plasťáky s výdrží čtvrt dne a obskurním displejem. Nové verze systému výrobci telefonů schválně blokují. Teda uživatelé si to myslí, ale on by to ten jejich telefon už stejně neutáhl, zastará za pár měsíců… A mohl bych pokračovat.
-   **Chrome:** Líbila se mi na něm vždy rychlost, ale nikdy jsem si na něj nezvykl. Je na mě až příliš jednoduchý, UI jeho rozšíření je psychedelické a připomíná skvosty z Android Marketu. Při instalaci aby člověk jen tiše doufal, že autor rozšíření neměl oblíbené barvy fialovou a hnědou, protože jestli měl, bude UI fialovo-hnědo-modré. Proč modré, to nevím. U mě nikdy Chrome nepřekonal Firefox, asi jsem konzerva.

![obrázek]({static}/images/167.jpg)

No a ještě jednou musím napsat, jak mě štve, že mi Google všude tlačí nějaké nesmysly, o kterých si on myslí, že jsou dobré. Google+. Nebo Play na liště. Proboha proč? Dříve to nedělal. Propagoval užitečnou novou fičuru, ale nevnucoval se stále s něčím, ještě k tomu tak otravně. Klesá u mě s touhle politikou na úroveň telemarketingových firem, jež mi denně volají, jestli něco nechci, a já to nikdy nechci.

Rád bych nebyl na Google odkázaný, ale nehodlám zase hledat alternativy za každou cenu. Gmail je pořád skvělý, ač i jej už dost zanesli balastem. Většina služeb Google stále stojí za to. Například i ty Mapy jsou výborné, akorát pro mě jsou na denodenní používání v Brně lepší ty od Seznamu.

Některé aplikace si však vyloženě říkají o konkurenci. Buď tam Google vyklízí pole (Google Code), nebo je jeho aplikace mizerná, zastaralá. Myslím, že kdyby například přišla nová služba kvalit GitHubu, která by konkurovala Google Readeru s Feedburnerem, měla výborné UI a dokázala např. v dnešní záplavě informací filtrovat jen to důležité, tak Google Reader zemře. Už se na to těším. Google svými aplikacemi změnil web k nepoznání, ale už tak nějak zfotrovatěl, chybí mu inovace, dravost, spousta agend mu usnula a za nějaký čas zkostnatěla.
