Title: Svět je zase růžový
Date: 2008-08-28 16:31:00
Tags: mobil, názory, net, tmobile

Jak nám ten čas letí… Pamatuji si ještě protesty bývalých uživatelů sítě Paegas, mezi něž jsem patřil, když T-Mobile zavíral SMS bránu do T-Zones jen pro své zákazníky. Dnes nám, čistokrevným zákazíkům T-Mobile, najednou mohou posílat SMS zadarmo všichni… a mě to asi vůbec nevzrušuje. Nevím, je to sice něco skvělého, úžasného, za chvíli se určitě oběví SMS transport na Jabber i pro T-Mobile, ale už jsem si asi moc zvykl.

Možná ušetříme, možná ne… T-Mobile může SMS bránou konkurovat Vodafonu a černý Petr teď zůstává modrému O~2~, které jako jediné teď nemá **plnohodnotnou** SMS bránu. No… Jediné… Na nějaké U:fony já nehraju, já jsem stará škola a pro mě jsou operátoři pořád tři
;) .

Svět se moc nezmění, růžovější zas o tolik nebude. **Zruším svou veřejnou SMS bránu**, která umožňovala komukoliv posílat SMS na můj telefon, takže mi nebudou chodit SMS pro někoho jiného (lidé, co špatně pochopili princip mé SMS brány) a nebudou mi už chodit zamilované SMS od třináctek o tom, že jsem sympaťák. Kečup s [markophem](http://blog.markoph.net) se budou muset přeučit na trapnou bránu se zdržující dementní CAPTCHA, na bránu pro masy. Asi je to nebude spíš bavit vyplňovat, takže mi přes rok přestanou psát ať jdu na oběd a já umřu hlady, jelikož si na ten oběd vzpomenu o půl deváté večer. Co na plat.

Nám zákazníkům T-Mobile zůstane brána vylepšená – s kontakty apod. Navíc prý **jde posílat MMS**, takže přecejen to možná bude sranda o něco větší :) . Ony ty MMS se zdály původně jako drahá pitomost, boom se nějak nekonal, ale časem se z toho stala taková rozumná služba, kterou člověk občas využije. Já se tedy přiznám, že mám v tarifu 3 MMS měsíčně zdarma, ale i tak si myslím, že těch blbých 10 korun bych za obrázek párkrát dal – ono je to dneska levnější než pohled a navíc na tom je to, co chci já. Na druhou stranu, pohledy určitě mají svoje kouzlo a když člověk nějaký posílá nebo přijímá, cítí z toho už trošku něco jiného, má z něj mnohem větší radost než kdysi. Protože když dneska někdo druhému pošle pohled, tak to už opravdu něco znamená! Myslí na něj, dá si tu práci… Napíše mu tam něco hezkého a srandovního :) . Měli bychom si posílat více pohledů, myslím, že to je docela levný a moc pěkný způsob, jak dělat druhým radost. Já je třeba po čase asi stejně vyhodím, protože je to věc bez užitku navíc, ale zákusky si přeci v létě taky nekupujeme proto, že nám vydrží do vánoc. Prostě je sežerem, uděláme si dobře a život jde dál, papírek od nich zahodíme… Aby bylo místo na další ;) .

Takže přeji hodně zábavy s novou SMS bránou od T-Mobilu. Jo, a posílejte MMSky, protože je to žhavé, nové a předtím to nešlo ;) . Ale nezapomeňte, že dokud je léto, měli byste známým dělat radost pohledy. Dostat pohled od někoho, koho máte rádi, je hrozně prima. Vážně!