Title: Mám nekonečně mnoho e-mailů
Date: 2012-10-08 17:43:04

Nedávno jsem tady řešil [problém své e-mailové adresy]({filename}2012-06-03_novy-e-mail.md). Přešel jsem nakonec opravdu na Gmail. Díky tomu jsem si ale uvědomil ještě jednu věc.

Mám více Twitter účtů (<a href="http://twitter.com/honzajavorek">@honzajavorek</a>, <a href="http://twitter.com/naPyvo">@naPyvo</a>, <a href="http://twitter.com/zitkino">@zitkino</a>) a ke každému musím mít jiný e-mail. A takových služeb, kde uživím více e-mailů, je víc. Třeba ty, kam žádný dávat nechci, ale musím ho tam napsat. Vždy jsem to řešil nějakým druhým, záložním mailem. Mnoho lidí to řeší podobně, mají jeden e-mail na důležité věci a pak druhý *na spam*.

Když ale potřebuji víc e-mailů než jeden a ještě bych rád nějak sledoval, co mi na ně chodí, je to problém. To se mi přesně stalo u toho Twitteru. A přece je to tak jednoduché! Gmail totiž podporuje takovou srandu - **když za svoje jméno přidáte plus a nějaký text, tak to ignoruje a normálně to doručí na vaši správnou adresu**. Třeba jan.javorek+zitkino@gmail.com mi normálně dojde. Přitom pro aplikace je to už jiný e-mail, úkol splněn. Dá se to dokonce filtrovat, protože se tato adresa objeví v hlavičce To (nebo Delivered-To? teď nevím). Mám tímhle způsobem nekonečně e-mailů :)

A co teprve když **mám doménu u WEDOSu a (zdarma jedním klikem!) nastavím, že cokoliv@javorek.net mi dojde do inboxu na Gmailu**. Dalších nekonečně e-mailů.

Proč to tady ale píšu jako takový objev? No, jednak jako tip, kdybyste si to neuvědomili (tak jako já dřív), nebo kdybyste o tom vůbec nevěděli. Za druhé, přišlo mi zajímavé upozornit na to z hlediska tvorby aplikací. Jak je vidět, e-mail není ani *velice slabě jednoznačný* identifikátor, jak by se mohlo zdát. I ten poslední volič dělnických stran si umí zřídit onen *e-mail na spam* a může vám v aplikaci snadno *mulťačit*, jak se kdysi říkávalo na onlajnovkách. Nebo se omylem zaregistruje dvakrát. Většinou to samozřejmě vůbec nevadí, ale někdy už jenom tento fakt může rozložit třeba váš vymazlený pricing plan. A co slučování účtů? Máte implementováno? U e-mailu je to bonus, ale ve chvíli, kdy se můžete přihlásit přes více služeb (Facebook, Twitter, ...), je to nutnost.

Vůbec je někdy dobré se zamyslet, jak tu či onu věc vlastně použivám sám a jak ji používají moji známí, než ji nějakým způsobem navrhnu a naimplementuji. Lidi často nepoužívají věci jak byly navrženy a mají různé svoje kličky jak dosáhnout svého. Jeden občas až žasne, co všechno vymyslí.
