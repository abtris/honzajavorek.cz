Title: Spam všude kolem nás
Date: 2009-10-19 14:37:00
Tags: názory, net

![obrázek]({static}/images/118.jpg){: .right }Když se řekne spam, tak si člověk vybaví svou e-mailovou schránku zaplácanou nabídkami na Viagru, Rolexky a penis enlargement, nebo [toto video](http://www.youtube.com/watch?v=anwy2MPT5RE). Spam nás rozčiluje, ale naučili jsme se mu bránit. V digitálním světě lze spoustu věcí přecejen o dost lépe uchopit a filtrování spamu je dnes tak efektivní, že o žádném skoro nevím. Co ale veškerý ostatní spam?

V reálném světě je spousta spamu, kterého jsme si nějak nevšimli, ale jenž kolem nás pomalu vyrašil a dnes ho vnímáme jako přirozený. Vnímáme ho tak, jako by tu byl odedávna. Dalo by se vlastně uvažovat nad tím, co všechno spam je. Wikipedia zná spoustu druhů spamu, no v podstatě je to nevyžádaná reklama. Definice se však omezují jen na elektronický svět. Podle mě můžeme velmi snadno převést tuto definici do našeho denního života.

## Otravné telefonní hovory

Mám volně dostupné telefonní číslo, aby na něj mohl kdykoliv zavolat nějaký klient. Často se mi stane, že také zavolá a začne větu slovy „Dobrý den, máte chvilku čas? Měl bych pro vás nabídku…“ Bohužel, totožnými slovy také začínají lidé z telemarketingu. Zpočátku jsem je vždy vyslechl, ale jejich počet a vtíravost (volají mi ráno když spím, volají mi když mám promoce, …) narostl tak, že jim okamžitě vypínám telefon a přiřazuji je do kontaktu *debil, nebrat*. Nepomáhá to, tatáž čísla mi nadále volají. Obrana typu „antispam“ neexistuje.

## Stará dobrá pošta

Trvalé bydliště mám trochu jinde než kde trávím většinu času, ale dokážu si tipnout, kolik mi asi denně chodí obchodních nabídek na něčí služby a produkty, od automobilů přes sadu 12 CD s dechovkami až po software. Když pominu, kolik už padlo lesů na letáky z Lidlu, které po tisícovkách mizí v koších, opět mě hlava vede k zamyšlení nad tím, že obrana co? Neexistuje. Mohu dát na schránku nějakou prosbu, ale je to asi jako si udělat e-mail [no-spam-plz@javorek.net](mailto:no-spam-plz@javorek.net).

## Bránit se? A pokud ano, tak jak?

![obrázek]({static}/images/119.jpg){: .left }Chápu, že některé letáky nebo hovory mohou být pro příjemce užitečné. Zavolali mi např. jednou z T-Mobile, jestli nechci prodloužit smlouvu, když za dva měsíce končila. To jsem popravdě chtěl, ale byl jsem líný někam chodit. Vyřešil jsem to tenkrát hned díky takovému telefonátu s milou slečnou během čekání u pokladny v Albertu. A když jsme u Alberta, rozumím tomu, že hodně lidí se do letáků dívá, kde je levná šunka a pak ji tam jde koupit. (Já třeba ne, chodím většinou do jediného obchodu a buď tam prostě zrovna sleva je, nebo není. Konfrontuji se s nápisem AKCE jen a pouze přímo u regálu.) Přiznejme si ale, že 99 % takových nabídek opravdu jen plýtvá naším časem.

Jak takovou situaci řešit? Jak s poměrně silnou efektivitou obejít e-mailový spam, spam v diskusích nebo ten na blozích už víme. Jak ale na poštovní spam nebo telefonní spam? Dostaneme se do doby, kdy bude podnikatel 3 hodiny denně jen pokládat telemarketingové hovory s „ne, díky“, protože někde zveřejnil své číslo?

## Smysl reklamy

![obrázek]({static}/images/120.jpg){: .right }Malá úvaha nakonec. Já osobně nenávidím reklamu a cokoliv s ní spojeného, ačkoliv jsem v oboru, jenž k ní nemá zrovna dvakrát daleko a živnostenský list mám na *reklamní činnost a marketing*. Pokud definujeme spam jako nevyžádanou reklamu, existuje nějaká vyžádaná? Já osobně nemám rád billboardy (a vlastně prakticky jakékoliv venkovní reklamy), nemám rád televizní reklamy, reklamy v kině, reklamy v rádiu, blokuji reklamy na internetu, nemám rád výsledky vyhledávání s e-shopy na vyšších místech než jsou definice z Wikipedie, nemám rád reklamy ve schránce, telefonu a prostě ani nikde jinde. Hranice toho, co je nenásilná upoutávka a co je všudypřítomná vtíravá reklama, je tenká a subjektivní. Reklama je všude a pomalu přes ni nevidíme sami sebe. Je na domech, v knihách, na autech i na samotných lidech, najít „prázdné“ místo v našem světě je skoro nemožné. Je jednoduše všude a tam kde není, tam bude. I ten hodný/zlý strýček Google je tady jen díky reklamě.

A přitom na jakém principu reklama vlastně funguje? Je to jednoduché. Dříve to fungovalo tak, že když švec dělal dobré boty, rozneslo se to po dědině vzájemným doporučením a když je dělal vyloženě bravurně, doneslo se to až kdovíkam daleko a za chvíli dělal boty pro císařpána. Pokud dělal špatné boty, rozneslo se to taky a hlavně brzy skončil, protože si pro ně k němu nikdo nešel. Bylo to přirozené, probíhala velmi aktivní reflexe, kdy švec věděl, jestli jeho práce je dobrá nebo špatná, a lidé věděli, kam jít pro boty. Dnes takový systém funguje jen velmi omezeně a je obrovsky narušen právě reklamou. Ta nám, jak si mnozí vůbec neuvědomují, nesděluje *tento švec je dobrý*, ale *tento švec má dost peněz na to, aby tady dostal prostor a mohl se sám veřejně vychválit*.
