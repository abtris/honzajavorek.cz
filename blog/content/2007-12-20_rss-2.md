Title: RSS
Date: 2007-12-20 21:00:00
Tags: net, software

Že prý není hezké dávat do nadpisu jen zkratky. Dobře, asi není, ale nemohl bych vás potom ujišťovat o tom, že to je zkratka lodí v Singapurském námořnictvu nebo že píšu o [Karvinském rapu](http://cs.wikipedia.org/wiki/Rhymes_Street_Squad).

## Copato je

![obrázek]({static}/images/17.jpg){: .right } Na webu existuje [RSS](http://cs.wikipedia.org/wiki/RSS). Nikdo ale neví, co to je, jak to funguje a k čemu je to dobré. Někteří dokonce zaslechli, že těch pár procent uživatelů RSS je hrozně šťastných, ale zároveň **docela závislých** :D .

Dobrá tedy. Základní princip je asi následující. Web, který vydává nějaké články má možnost **vysílat do světa** „signál“ RSS, v němž se nachází **informace o jeho nových článcích**. Ale je to jako rádio – může vysílat sebelepší program a bude mu to k ničemu, když ho nikdo nebude poslouchat. A proto vznikly **RSS čtečky**. Čtenář si pořídí RSS čtečku, nasází si do ní vysílané signály, které se mu líbí, **a čte si pak jen to, co chce**. Nemusí chodit na všechny weby s články a kontrolovat, kde se co za týden událo. Stejně jako u rádií, existují malé čtečky, velké, tlusté, multifunkční, integrované, webové, …

Samozřejmě je to laicky řečeno a ve skutečnosti se s tím dají dělat různé další vylomeniny… Teď ale trochu praxe. Každý RSS „signál“ má **svou adresu**, stejně jako běžná webová stránka. RSS mého blogu je například [http://honzajavorek.cz/blog/feed.xml]http://honzajavorek.cz/blog/feed.xml). Takovou adresu si člověk přidá do čtečky a ta na ní pak kontroluje ony novinky. Čtečka je například velmi povedený, webový a mnou používaný [Google Reader](http://www.google.com/reader/), ale jak už jsem naznačil, možností je [spousta](http://www.google.cz/search?q=rss+čtečka&ie=utf-8). Reader pak na adresu občas koukne a pokud jsou nové články, dá vám vědět. Můžete tak sledovat třeba tisíc různých zdrojů, nebo **právě těch pět** o zahrádkářství a sexuálních praktikách zlatohlávků, jež vás zajímají.

## Moje, moje!

To by bylo, abych se nepochlupil, jak jsem na tom já. Používám **Google Reader** a proužky se zprávami v **Gmailu**. V *rídru* mám zdroje, které pravidelně sleduji, v *mejlu* pouze obecné zprávy. Televizi nesleduji, rádio vetšinou neposlouchám, noviny nečtu a jsem docela dost netečný k dění v okolním světě – tudíž i šťastný. Protože je ale člověk součástí společnosti, přece jen je třeba zachytit přinejmenším rámcově dění v ní, takže si zprávy nechávám takto **náhodně prolétávat před očima** a alespoň co mne zaujme, to přečtu. A teď tedy k tomu, co sleduji dobrovolně :) . Samozřejmě se to časem mění, ale taková ta základní sestava jen málokdy.

### Leisure

Jako kamarád a rodinný příslušník poctivě sleduji všechny blogy, zápisníčky, blogíski a generátory kreslených obrázků svých bližních. K tomu navíc pár vtipných věcí na rozptýlení – třeba [MaFian liFe](http://www-ucjf.troja.mff.cuni.cz/scheirich/?s=4) nebo nové příspěvky na [lamerovi](http://lamer.cz/).

### Me

Dále sleduji nové recepty na [Hladu](http://hlad.javorek.net/), komentáře tady na lístcích, zprávy [Na volné noze](http://navolnenoze.cz/), [Freelance switch](http://freelanceswitch.com/) a [Zen Habits](http://zenhabits.net/).

### School

Aktuality fakulty, Kolejí a Menz VUT, Studentské Unie FIT, studentských portálů apod. Na Vysoké škole se musíte o informace prát a osmatřicetitisíceré díky za existenci RSS :D .

### Tech

Jako správný technik sleduji nějaké technické zdroje. Třeba nová [videa z ČVUT](http://www.avc-cvut.cz/), zajímavosti ze [světa Mozilly](http://jasnapaka.bloguje.cz/), [Linuxu](http://www.root.cz/zpravicky/) a [českého internetu](http://www.lupa.cz/zpravicky/). Navíc i [články o Linuxu](http://www.linuxexpres.cz/) a abych nediskriminoval, i [o Windows](http://winarna.blog.cz/).

### Webdesign

A to bude poslední. Víc už toho naštěstí nesleduji. Zde bych chtěl vyzdvihnout zajímavé zdroje jako [DesignPortal](http://www.designportal.cz/), [Google OS](http://googlesystem.blogspot.com/) o novinkách ve světe Guglu či [etc.](http://www.fortysomething.ca/mt/etc/), což je opravdu geniální chrlič odkazů na všelicos zajímavého v oblasti webdesignu. K tomu samozřejmě obligátní [ALA](http://www.alistapart.com/) nebo [Weblogy](http://www.weblogy.cz/), které sleduji už snad pomalu od jejich vzniku.

No a nakonec? Nakonec jedinečnou a nezařaditelnou [La Trine](http://latrine.dgx.cz/) :D .
