Title: Nebaví vás Nero?
Date: 2007-08-27 09:51:00
Tags: software, windows

Čím ve Windows vypaluješ CD a DVD? Jestli [Nerem](http://www.nero.com/), protože je to zřejmě nejlepší vypalovací program, pak si zkusím tipnout, jaké myšlenky tě možná napadají při jeho používání nebo instalaci.

![obrázek]({static}/images/1.jpg){: .right }Jak se Nero dostane do počítače? Když pominu případy, kdy ho k PC v akci rovnou přibalí, tak sis jej sehnal buď slušně (60–70 €), nebo zvrhle (crack, serial number, …). Pokud jsi zkoumal jeho instalaci, tak se prodává tuším na celém CD, jestliže ho stahuješ, dobrou chvíli se načekáš. **Nero** totiž už není jen tím, čím vždycky býval. K pověsti nejlepšího vypalovacího programu na trhu začíná poslední dobou přidávat **image operačního systému**, v němž si nejen vypálíte DVD, ale také přehrajete hudbu, prohlédnete soubory, namalujete obrázek a ani bych se nedivil, kdyby vám nějaká *úžasná super-cool Nero-aplikace* umyla nádobí :) .

K věci. Na Neru je hrozné to, kam se ubírá jeho vývoj. Měl to být program na vypalování CD a DVD, ale dnes je z něj obrovský **moloch s dvaceti programy**, které nikdo nechce a nepoužívá. Když si spustíte samotný program a snažíte se intuitivně najít možnost na smazání RW, stráví s tím člověk sto let a ztratí nervy či jiné části těla. Hlavně že jsou tlačítka oblá a roztomilá… ;)

Stejně jako jsem to v minulosti udělal s velmi oblíbeným programem [ACDSee](http://www.acdsee.com/), i s Nerem jsem směřoval ke krátkému procesu – přestat jej krást a **poslat jej někam**. ACDSee tehdy nahradilo skvělé [XnView](http://perso.orange.fr/pierre.g/xnview/enhome.html), které umí přesně tolik věcí, které člověk potřebuje, a je samozřejmě zdarma.

![obrázek]({static}/images/2.jpg){: .left }U čeho jsem tedy skončil? [CDBurnerXP Pro](http://www.cdburnerxp.se/)! Skvělá alternativa pro vypalování CD a DVD. Umí **přesně tolik, kolik běžný člověk potřebuje**. Zapíše na jakékoliv běžné médium, včetně méně běžných variant DVD, zvládá různé varianty vypalování audio CD, podporuje všechna běžná rozhraní, zvládá práci s ISO obrazy médií, samozřejmě kontroluje vypálená data nebo vytvoří bootovací disk. Údajně umí i ripovat audio CD a stahovat k nim ID3 tagy z internetu, ale to jsem nezkoušel, protože CD neripuji. Prográmek je **sympaticky malý, zcela zdarma** (žádné reklamy apod.) a je pouze pod Windows.

**Doplnění:** Audio CD ripuje skvěle, na výběr je WAV, MP3, WMA a OGG, se všemi možnými nastaveními, které si lze představit. ID3 tagy program umí postahovat z [FreeDB](http://www.freedb.org/).
