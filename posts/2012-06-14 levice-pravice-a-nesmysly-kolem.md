Title: Levice, pravice a nesmysly kolem
Date: 2012-06-14 18:05:57
Status: draft

Rozčilujeme se, jak média nejsou vůbec schopna zařadit politické strany do správných škatulek. Ale je to tak jednoduché, jak si myslíme? Škatulky jsou důležité - byť nejsou přesné, zlepšují prvotní orientaci a jsou užitečné i z didaktického hlediska. Jenže zrovna levice a pravice jsou dnes už v praxi úplně zmatené a dopletené. Je samozřejmě otázkou, zda tyto škatulky [nezměnit a nepřejmenovat](http://www.pehe.cz/zapisnik/2006/pravice-a-levice-matouci-pojmy), jenže jsou podle mě už příliš zažité na to, aby se tak stalo.

![Teletubbies](images/teletubbies.jpg)

<small>Na obrázku: typičtí zástupci pestrého politického spektra.</small>

Zůstaňme na chvíli u toho dvourozměrného, červenomodrého rozdělení. Kdysi jsem si kdesi přečetl, že levice je o tom, že posbírá peníze od lidí a přerozdělí je zpět podle svého nejlepšího vědomí a svědomí tak, aby se všude dostalo na užitečné věci. Jednotlivec má potom spoustu věcí "zadarmo", jsou to služby státu za jeho peníze. Pravice by pak měla být údajně o tom, že se peníze nechají jednotlivci a on sám rozhoduje, na co je dá. No a služby jsou potom pochopitelně placené.

Není to zrovna vyčerpávající klasifikace, ale základ to nějaký je. Ve skutečnosti je dobré [přidat další charakteristiky](http://www.darius.cz/ag_nikola/slov_pravi.html). V Česku se ovšem nepoužívá žádného utřízení, ani tohoto úplně primitivního. Cituji [Milana Zeleného](http://www.darius.cz/ag_nikola/slov_pravi.html):

> Dělení na pravici či levici se odvozuje skrze sebeproklamací a sebevyhlášení, nikoliv od činů, programů a zásadních filozofií. Postačí, zdá se, aby někdo vykřikoval, že je pravičák či konzervativec, a naše kritické sdělovací prostředky to přijmou bez dalšího přemýšlení. Křik je vším, myšlenka a čin ničím.

Od dob ČSFR, které popisuje, se vůbec nic nezměnilo. V tomto směru se mi dost líbí pojem [nominální pravice/levice](http://humanaction.cz/nominalni-pravice/).

Nejsem politolog, ale v levě-pravém dělení bychom asi současné vládní strany nenazvali zrovna pravicí, rozhodně ne podle činů. Ale třeba o stoupencích Dělnické strany uslyšíme, že jsou to ultrapravicoví radikálové, přitom já v jejich programu nevidím pravicového nic. No a když se k mikrofonu postaví Filip, nikdo ho neoznačí jako čelního představitele českých ultralevicových radikálů. Ono je ale fakt, že při pohledu na páprdy v řadách KSČM vlastně ani moc to "radikál" nejde z pusy.

Byli [Hitler a jeho NSDAP](http://eportal.parlamentnilisty.cz/Articles/4600-presne-pred-123-lety-se-narodil-pravicovy-diktator-hitler-proc-je-zakazano-oslavovat-jej-kdyz-komunisticke-zrudy-stalin-mao-a-che-jsou-ok-.aspx) [levičáci](http://janpolanecky.blog.idnes.cz/c/234816/Proc-se-socialistum-nehodi-priznat-ze-nacismus-je-levicovy.html) nebo [pravičáci](http://lukasnavratil.blog.idnes.cz/c/235010/Neonaciste-jsou-skutecne-ultrapravici.html)? Je politické spektrum [přímka se dvěma póly](http://frantovo.cz/blog/?q=pojeti-pojmu-levice-pravice), [kříž](http://lukasnavratil.blog.idnes.cz/c/235010/Neonaciste-jsou-skutecne-ultrapravici.html), nebo dokonce [trojúhelník](http://ledwon.blog.idnes.cz/c/235792/Nacizmus-vlevo-nebo-vpravo-Hlavne-co-nejdal-ode-me.html)? Nebo kosočtverec s čárkou uprostřed?

Nakonec asi bude opravdu lepší mít [nějaký vlastní, vícerozměrný kompas](http://liblog.alesuv.net/kompas.php) a kašlat na přívlastky z novin. Dvoupólové dělení přecijen zavání *odezdikezdismem* a k tomu by se inteligentní člověk snižovat neměl. Třeba to co jsem popsal výše je zrovna spíš kolektivismus a individualismus, tedy směry k ose s levicí a pravicí spíš ortogonální.

A jak zabránit zjednodušování v médiích? Nebo mezi lidmi? A jak učinit přítrž propagaci nominálních, sebeproklamovaných zařazení? Jó, to je boj s větrnými mlýny. Asi si budeme muset prostě zvyknout na to, že kdejaký novinář nebo politik v rychlosti prostě nepoznají, kde mají levou a kde pravou. Je ovšem škoda, že je takovým lidem dovoleno řídit auto, mohli by někoho srazit. Nebo řídit stát.

<small>Pokud vás zajímá problematika víc, následujte jednotlivé odkazy - vedou na zajímavé články.</small>
