Title: Závěrečná bitva se blíží
Date: 2008-12-13 12:34:00
Tags: erasmus, škola, vut fit

Tak mám za sebou zkoušku z [IMP](http://www.fit.vutbr.cz/study/courses/index.php?id=6285) a [IPZ](http://www.fit.vutbr.cz/study/courses/index.php?id=6297). Přišly mi nějaké dopisy z Oulu, zařídil jsem si plnou moc, pokoušel jsem se udělat nějaké projekty, utratil jsem hromady peněz za pěkné nové věci. Sice vlastně i za vánoční dárky… Ale nic to tedy nemění na tom, že bych měl zmapovat nejbližší krmelce a začít se tam chodit stravovat místo drahé menzy.

## Zkoušky

IMP jsem moc neuměl. Popravdě, tento předmět mi vůbec nelezl do hlavy a na zkoušku jsem šel po probdělé noci jako na popravu. Pan docent Schwarz byl ale moc hodný a na mé první ústní zkoušce v životě ukázal její sílu – snažil se najít zbytky mých vědomostí snad i pod kobercem a nakonec mi nějaké ty bodíky dal. Nicméně ne moc (ještě aby jo, když jsem fakt lautr nic neuměl :D ), takže ještě musím během příštího týdne odevzdat projekt. Nějaké ty 4 body si zkusím pojistit i v pondělí, kdy půjdu na náhradní cvika (na jedny jsem nešel, protože byl státní svátek a já byl potom líný).

Periferní zařízení byl také hardwarový předmět, ale ač jsem k těmto většinou dost odmítavý a mezi mé mozkové závity většinou bez použití násilí neprosakují moc dobře, tento kousek mě prostě zaujal a dokonce mě bavil. Jak už to tak ale bývá, to že mě předmět baví nic nemění na jeho výsledné známce :D . Na zkoušku jsem se těšil a těšil jsem se i na docenta Kotáska, který se mi jevil jako hrozně sympatický člověk. Nezbyl moc čas na učení a tak jsem začal v osm večer den předem a táhl to přes noc. Po hodince a půl spánku jsem dorazil do patřičné kanceláře a zahájil obhajobu své existence. Vypadalo to na tvrdou bitvu, ale nakonec zněl rozsudek „dám vám buď D nebo E, ale to se rozhodnu až v lednu, až vaši kolegové napíšou své písemky“. Více času jsme potom skoro strávili povídáním o Finsku a o mojem životě :)) .

Následující týden držte palce v pondělí (zkouška z informačních systémů) a hlavně ke konci týdne. Tam přijde **závěrečná bitva**. Ve středu písemně modelování a simulace (nejtěžší předmět) a ve čtvrtek potom opět písemně sítě (druhý nejtěžší). Aby toho nebylo málo, mám ve čtvrtek i závěrečný test ze španělštiny, ale ten se pokusím ukecat a přesunout jej na úterý. To bych pak měl od pondělí do čtvrtka každý den zkoušku a nebylo by to tak narvané… :D Jak jsem se bál ústních zkoušek, teď se neskutečně bojím těch písemných…

Jo a ještě se musím pochlubit. Fakt musím, ještě jednou, i když to všichni už víte :)) . Jako jeden z 22 lidí v celém ročníku (555 lidí) jsem dostal plný počet bodů z půlsemestrálky z [IMS](http://www.fit.vutbr.cz/study/courses/index.php?id=6286) :)) . A taky jsem zjistil, že skoro všichni, které znám, něco nezvládli a budou opakovat ročník, tedy studovat bakaláře 4 roky :/ . Tak si říkám… Jestli já to všechno dám a udělám i s tím vším Erasmem apod., tak budu sice king a můžu se jim všem smát, ale s kým budu chodit do školy nebo dělat projekty? :|

## Věci

Koupil jsem foťák. Ne úplně jako odměnu za zkoušku z IPZ, ale skoro by to tak mohlo vypadat. Někdo si kupuje zákusky, já jsem šel z kanceláře docenta Kotáska do fotolabu a vykoupil jim vitrínku :D . Krasavec se jmenuje [FZ8](http://www.digimanie.cz/art_doc-EE7607D956A22C70C125730700515260.html) a neumím s ním pomalu ještě ani vyfotit fotku. Musím si někdy přečíst návod a zjistit nejen co umí, ale jak vůbec třeba nastavit onen pro mne zatím (!) nejdůležitější režim – automatický :D .

Jo a zimní bundu jsem si koupil. A sluchátka. A čepici. A… chleba si jdu koupit teď :) . Jestli na něj zbylo O:) .

## Oulu

Z Finska mi poslali nějaký ten dopisek. V prvním mi napsali co a jak, v druhém mi napsali že to není pravda… No ale aspoň mi přidělili *peer tutora*, který by mě měl zkontaktovat a pak se o mě starat. Koukal jsem tak trochu… a podle jména to vypadá opravdu na peer tutora, ne tutorku… Škoda :D .

Napsali mi něco o ubytování, ale vesměs asi nic nového. Jen to, že pokud jsem poslal už dávno ten papír na ubytování, tak jsem udělal moc dobře a jsem kůl gangsta nigga, protože prý čím dřív, tím líp. Což mě tedy přivedlo k určitému [pocitu sucha a bezpečí](http://www.ordinace.cz/clanek/tena-lady/) a namlouvám si teď bez jakýchkoliv pochyb, že dostanu koleje a budu mít kde bydlet :P .

Pak mě napsali něco o pojištění, ale [to už mám](http://www.generali.cz/domino/portal/travel/sml.nsf/step0?readform) dávno, takže to není podstatné. Důležitější je co napsali o příjezdu. Prý se domluvím s peer tutorem a on si mě vyzvedne na nádraží/letišti/… a odvede mě na koleje. Jo a nemám být sviňa a přijet někdy v noci :D . Zdůraznili, že mám přijet před *orientation days*.

Tyhle dni jsou prý důležité a jsou na rozkoukání zahraničních studentů. Říkám si, well, to nesmím zmeškat. Podle prvního dopisu byly **8. až 9. ledna**, tak jsem podle toho nachystal letenku na sedmého. No v dalším dopise dlouho potom mi napsali, že se to posouvá na **16. 1.** Ach jo :) .

Psali mě ještě něco o Finnish survival course a o tom, že se školy v Raahe a Oulu spojují. Z prvního jsem odvodil, že se kurs finštiny tedy bude asi konat, z druhého jen to, že tam asi bude z toho spojování pěkný bordel.

Nakonec napsali, že bude fajn, když se stanu členem studentské organizace. Tuším že jsem někde četl, že se tam platí členství a tak. No každopádně jsem taky někde četl, že na ISIC tam každý kašle a pokud nejsem *jejich* student, nedostanu ani slevu na vlak. Super. Asi si zaplatím členství :D .

To je pro dnešek všechno, už i tak to je dlouhý a ukecaný report. Ale na to jste si u mě už doufám zvykli :P . Držte mi palce příští týden. Když se zadaří, dám za 5 dní 3 projekty a 4 zkoušky. Když to půjde dobře, dám za těch 5 dní aspoň 2 projekty a 4 zkoušky. A když se něco nepovede… Tak co :) . Aspoň budu za rok studovat s kamarády a budu mít o rok déle nárok na ISIC :D . Život jde dál B) .