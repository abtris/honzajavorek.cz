Title: Ztrácejte čas meteorologií
Date: 2008-03-02 12:14:00
Tags: fail, názory

Předpověď počasí je k ničemu a nevěřili byste, jak dlouhý článek
o tom jde napsat ;) . No vážně. Empiricky jsem dospěl k názoru, že
**nemá smysl sledovat předpovědi počasí** v novinách, televizích,
[internetech](http://cs.wikipedia.org/wiki/České_internetové_memy#V.C4.9Bra_Pohlov.C3.A1),
ba co víc, ani jej poslouchat
v [rádiích](http://cs.wikipedia.org/wiki/Radium) a napsal jsem
o tom hrozně dlóóóóóóóuhé pojednání, které šlo, jako obvykle,
napsat jednou větou. Jenže to byste přišli o ty hezké spojky a
přívlastková květenství písemného projevu!

Proč nesledovat mapku republiky s mráčky? Jednoduše proto, že ani
dnes, ve 21. století, **neumí meteorologové předpovědět počasí** :)
. Je sice fajn, že jsou to géniové, kteří zkoumají, jak to tam
nahoře funguje, vysílají všelicos od vědeckých balónů po kosmické
družice, poctivě zapisují kdy má kdo větry a jakým směrem se točí,
snaží se to pochopit a nakonec i chápou, proč se na obloze děje co
se děje… Jenže! Jenže stále neumí předpovědět počasí
**ani půl dne dopředu**. Mnohokrát ověřeno.

Pokud to není náhoda nebo dlouhodobější jev, není šance zjistit
počasí. **Meteorologové zásadně lžou!** Za poslední léta, co sbírám
své podklady pro takovýto názor, se mi nepovedlo asi ani jednou
zjistit počasí např. den předem a vyjít za 24 hodin do
předpovězených povětrnostních podmínek. Výroky jako
*od úterý má pršet* nebo *ke konci týdne se ochladí* mě nechávají
klidným, protože vím, že takto avizovaná změna přijde i s týdenním
zpožděním oproti předpokladu. Má být oblačno? Samozřejmě že potom
slunko smaží a může se vysvítit… Nevím, jestli je to tím Brnem, kde
je prostě pořád hezky, ale vždy když se zajímám o meteorologický
odhad, zásadně nevyjde :/ .

Závěr? Počasí nepočasí… Už se kvůli globálnímu oteplování nedá
spolehnout ani na pranostiky, takže zbývá jen buď vytvořit svoje
vlastní, nové, nebo se na nějaké odhady úplně vykašlat a
**prostě brát to, co příroda dává**. Nechat to živelně plout…
Stejně jako když přijdu na zastávku a prostě čekám na nejbližší
spoj. Nedívám se, kdy to jede… Vždyť to přijede ne? Obohatí mne
snad nějak vědomí, že budu čekat 3 nebo 6 minut? No ale zpět
k počasí… Aspoň máme díky meteorologii
[Juraje Mokrého](http://www.youtube.com/results?search_query=pocasie+mokry).
A škoda, že ho na YT není více ;) .