Title: Druhý týden v Oulu
Date: 2009-01-22 22:00:00
Tags: erasmus, finsko, oulu, škola, zážitky

Tak jsem tady už nějakou tu delší dobu a Finsko jsem stačil poznat
**trochu lépe**. Určitě mě nezklamalo, mám ho rád stále více a asi
si i dokážu představit, že bych tady bydlel. Poznatky a nové
zážitky se pokusím **shrnout do jednoho článku**, protože se jedná
o střípky z různých oblastí života, volně navazující na to, co už
jsem tady psal. Ano, bude to malinko dlouhé, ale já neměl moc čas
psát průběžně po dávkách, tak to teď smetu najednou. Vytiskněte si
to a čtěte na záchodech. Mělo by to být potom také dostatečně
dlouhé na to, abyste si…

## Nakupování

Prisma je opravdu levná (samozřejmě finsky levná) a mají v ní také
pěkné prodavačky :) . Je tady i Lidl a dokonce jeden není až tak
daleko, ale obsluhoval mě tam **prodavač**, tak nevím. Sice se
usmíval, ale na můj vkus byl narozen s trochu špatnou kombinací
chromozómů. No ale ten Lidl. Zdá se být možná úplně nejlevnější,
ale cestu k němu neznám tak dobře a **KKK-supermarket** je prostě
nejblíž, tak jsem zatím nakupoval v něm. Naposledy jsem si tam
koupil i **salám a třeba i chipsy**. Zase měsíční balení sýra
z Prismy nepředčí asi nic. Začínám **drahotu trochu ignorovat**,
začínám žít ;) . Ten toustový chleba mi už trochu leze na nervy.
Ještě že v menzách se dá nakrást jiný, **čerstvý a velmi chutný**.
Je dost jiný než český chleba, ale jak říkám, je naprosto výborný.
Musím pak vyzvědět od Finů, kde se dá koupit a jestli je drahý.
V KKK-supermarketu jsem objevil sociální značku finského původu –
**Pirkka**. Věci nejsou tak levné jako třeba *X-tra* z Prismy nebo
*Euroshopper* z KKK, ale jsou alespoň finsky levné. Nejlevnější
plechovkové pivo, co jsem v KKK našel, bylo Pirkka, za něco málo
víc než euro. Koupil jsem jedno a sice už si moc nepamatuju chuť
Corgoně, jejž považuji za doposud nejhnusnější pivo svého života,
ale tipuju, že se mu to docela blížilo.

## Alkohol

Prodejnu Alko jsem stále nenavštívil. Ono se tady moc to tvrdé
nepije (mezi Erasmáky), pije se hlavně **pivo**. Možná zkusíme
někdy s Martinem z Rakouska koupit víno, poměrem cena/výkon vychází
o něco levněji :D . Pivo se dá koupit normálně v supermarketu, ale
je dost drahé, o českém ani nemluvě. Ale dal jsem si v hospodě pár
**Budvarů** jako vzpomínku na ČR :) . Bylo tam i Starobrno, ale… To
raději Pirkka pivo :D . Každopádně, pokud vám v hospodě natočí
pěnu, tak musíte obsluhu políbit a vymluvit se na francouzský
původ, protože
**pěna na pivě je něco, co tady fakt ještě nějak nevynalezli**.
Nejlepší zdejší pivo je Karjala, Karhu a pak nějaké Laponské, to je
prý nejlepší úplně, ale já pil asi zatím jen Karjalu a celkem ujde.
Běžně se pivo prodává po 0.3 l plechovkách nebo stejně objemných
lahvích. Pch :) . Ve středy a pátky mají v jedné hospodě vždy akci,
že prodávají pivo do jedné v noci jen za 1 euro. Vstup je
i s uložením bundy do šatny asi 4 euro, ale to je s onou cenou piva
úplně super. Jen za uložení bundy dáte jinde 2 eura a pivo
nekoupíte levněji než něco pod 5 euro. Kromě vstupu do hospody
**zaplatíte všechno kreditkou**. Teoreticky tedy můžete pít tak
dlouho, dokud se dokážete podepsat :D . Cesta k levnějšímu alkoholu
je potom už jedině přes **Švédsko**. Máme kamaráda Miku, kterého
můžeme delegovat a občas přiveze levné Švédské pivo. Já se ho
snažím zlanařit na **výlet do Švédska** jako takový – že bychom se
tam „turisticky poohlédli“ a cestou zpět vzali nějaké ty
plechovky.

## Menzy

Ve studentských restauracích se lze **velmi dobře najíst**. Můžete
si všeho naložit kolik chcete, za jednotnou cenu. Chlebík
s pomazánkou je zdarma k tomu a můžete si ho vzít kolik chcete.
Martin z Rakouska se mi směje, ale kradu si jej do krabičky s sebou
a pak jej jím na svačiny :D . Taky jsem si ve škole zvykl sem tam
koupit **čaj**, protože není zrovna nějak drahý (ono, já už to moc
na koruny nepřepočítávám, takže pokud říkám drahý nebo levný,
myslím tím na finské poměry), je dobrý a pomáhá soustředit se,
i když jsem ospalý.

## Spolubydlící

Pokoje už jsou plné a všude je spousta života. O kamarádech
Erasmácích povykládám jindy, tedy jen o **zdravém jádře**, protože
nás je tu snad 40, možná 50. Teď jen něco o těch třech, se kterými
bydlím. Hlavní postavou je tady **Martiño**. Byl na Vánoce doma,
když jsem přijel. Je ze Španělska, je to elektrotechnik a vyvíjí
něco pro nějaké šílené programovatelné jednotky Siemens. Dělá tady
svou diplomku. Už ze jména, které není úplně španělšké, jste mohli
pojmout podezření – no ano, je to chlapec z **Galicie** a tudíž se
od něj naučím prd. Galicijština je totiž spíš jak Portugalština.
Strašně se divil, že vím, kde je Vigo. Musel jsem mu vysvětlit, že
jsem půlku svého „mládí“ strávil obkreslováním mapy Španělska
z atlasu na sto způsobů. Martiño je tu od minulého semestru, takže
všechno zná a ví a taky si tady našel Finku :) . Ten
finsko-španělský slovník byl jeho a ten počítač taky. Ono…

Minulý semestr bydlel Martiño s nějakým Japoncem (to vysvětluje
šampon s podivnými znaky) a v mém pokoji bydlel Čech s Maďarem. To
vysvětluje HUN značku v kalendáři (Hungaria) a český kus drogerie
v zrcadle v koupelně. Čech tady prý nechal ten stolní počítač a
taky spoustu jídla apod. Počítač zůstal ve skříni a Martiño ho tam
prostě objevil, takže si ho pak sestavil a používal ho. Teď jej
využívá Šafak.

**Šafak** je **Turek**, studuje business a není tu dlouho, bydlí
vedle v pokoji s Martiñem. Nevím, jak se jeho jméno přesně píše,
ale takhle přesně se vyslovuje. Neumí moc dobře anglicky, tak je
s ním trochu těžká domluva, ale učí se rychle, je to fajn kluk a je
moc hodný :) . Dneska mi podaroval zbytek špaget a ještě po mě umyl
nádobí :O . Taky nepije alkohol, takže tady dost ušetří. Něco na
tom Islámu asi bude (nebo jsem aspoň pochopil, že nepije
kvůli tomu).

Já bydlím s **Flavienem** z **Francie**, ten taky studuje business.
Taky fajn borec, udělal tady trochu pořádek, protože jsme žili jako
prasátka. Dělá si srandu, že jíme kdy chceme co chceme, protože on
má svůj francouzský jídelní režim a jí svačinku přesně tehdy, kdy
má :D . Ale to tu dělají všichni francouzi. Jednou jsem přišel do
pokoje, kde bydlí Denis (FR), Adrien (FR) a Miro (SK). Miro si
dělal k snídani tousty se salámem a Adrien se mi začal omlouvat, že
jej taky nechápe, jak může takhle hrozně snídat, že nemá kafe a
nějaký dortík jako oni. Musel jsem mu říct, že úchylně snídá
bohužel on :D . No ale zpět k Flavienovi. Píše si často se svou
přítelkyní, stejně jako jeho český spolubydlící. Zabydluje se
rychle a na včerejší párty jsme si povídali o starých francouzských
filmech – Funes, Belmondo, Richard apod. :) Taky mě učil vyslovovat
správně „Napoleon“ :D .

## Kolo

Dneska mi Lars (DE) říkal, že od Miky (FI) sehnal kolo za
**80 euro** (moje sociální kolo je za 90 euro). Jeho kolo
**vypadá jako normální kol**o a má dokonce převody. Docela mě
naštval :D . Erasmus cyklomafie je možná fajn, ale finská
cyklomafie je zjevně trochu víc fajn…

Jo a hodila by se mi vlaječka na kolo. Nebo nějaká žárovka,
cokoliv. Musím ho přebarvit na oranžovo. Dneska jsem ho totiž před
školou mezi 100 dalšími koly hledal asi 10 minut. Fakt jsem už
myslel, že mi ho někdo ukradl. A jak jsem psal, že se nekrade, tak
to **neplatí pro kola**. Ta se, jak říkal Sami Niemelä,
**kradou hrozně moc** a právě nejvíc v Oulu. A že nemáme spoléhat
na to, že naše kola vypadají hnusně a předpotopně, protože právě ta
**nejtrapnější kola se kradou první** :D .

## Škola

Už jsem byl prakticky na všech svých předmětech. Tedy na finštině
ne, ta mi začne někdy v únoru. **XML je stále stejně otřesné** a
nudné, takže ho asi začnu vynechávat a cvičení si udělám doma. Ten
čtyřhodinový kurs je jednoduše naprosto unavující a přivádí člověka
k šílenství. **Project Management** se dobře rozjel a začíná být
zajímavý. Cvičení jsou docela interaktivní, vedou to dokonce dva
učitelé a oba mluví dobře anglicky (s tím, že žádný Fin se asi
nikdy nenaučí vyslovovat š, č, ž, apod., s tím jsem se už smířil).
Je to trochu jiný pohled, takový manažerský/pod­nikatelský pohled
na věc, no je to celkem zajímavé a zatím tam masíruji své ego
nápady a poznámkami, na jež kantorka vždy odpovídá velmi pozitivně
a označuje to za velmi dobrou a důležitou připomínku nebo nápad :D
. Poslední předmět, **English 2**, se začíná vyvíjet zajímavě také.
Konečně jsem tam v jednom videu na *poslech* slyšel britskou
angličtinu – to mě zahřálo u srdce. Odpověděl jsem na všechny
otázky na papíře správně a pak jsem je všechny aktivně řekl
kantorce, když se ptala. Tím jsem se naprosto odlišil od ostatních
Finů, kteří to buď neměli, neměli to dobře, nebo to řekli velmi
tiše a nezůčastněně. Každopádně jsem si připadal opět jako hvězda
:D . Ona ze mě měla hroznou radost a požádala mě
o [prezentaci o mé zemi, kterou jsem dnes také přednesl](http://blog.javorek.net/tsekin-tasavalta/).
Za tu mě velmi chválila, byla z ní nadšená. Taky mi říkala, že se
mnou někdo bude dělat interview, tak se těším. Připadám si opravdu
jako **děsně chytrý člověk**, ale to bude asi tím, že mám
4 nejlehčí předměty na škole a nic víc tu nedělám. Třeba Miro (SK)
říkal, že mají nějaké šílené projekty apod., to se mě vůbec netýká.
Já se flákám a jen **(ne)píšu bakalářku**.

## Bydlení

Ptal jsem se jednoho kluka ze studentské unie a říkal, že ty
**domy opravdu dřevěné jsou**. Mají ale více vrstev, využívají
speciálních nátěrů apod., takže jsou opravdu teplé. Taky jsem si
všiml, že hodně věcí na Otokylä je dřevěných. Třeba i strop
v koupelně je ze dřeva. Ale není to absolutně žádný problém.
Samozřejmě všechny **sauny jsou ze dřeva**.

Taky se mi líbí, že tady všechno **vypadá tak nově a urovnaně**. Ta
střední Evropa mi ve srovnání s tímto přijde trochu chaotická,
bordelářská, zaplivaná. Vůbec mi přijde, že Finové si více váží
věcí, svého i cizího majetku. Například posprejované domy tady
najdete, ale tak možná jeden na 4 městské části. Taky se tu nekrade
jako u nás. Ono ani to ubytování na Otokylä, přestože má snad
50 let, možná víc, nevypadá vůbec nijak škaredě. Zařízení interiérů
je v takovém tom **strohém severském stylu** (otevřete si katalog
IKEA) a moc se mi to líbí.

## Pošta

Zjistil jsem, že pošta ([Posti](http://www.posti.fi/english/)) je
tu velmi významná firma, která působí opravdu dobrým a
**moderním dojmem**. Mají pěkné logo třeba :D . Ale i na tom
Project Managementu – kantorka byla dřív zaměstnaná u pošty a to co
říkala znělo spíš jak z firemního prostředí nějaké banky. Docela mě
překvapilo, že když jsem vešel na **hlavní poštu v Oulu**, připadal
jsem si spíše jak v **papirnictví**. Žádná skla s přepážkami, žádná
čísla a oddělní. Prostě stůl s několika „prodavači“, postojíte
chvilku ve frontě (můžete se dívat na pohledy a šanony a krabice a
obálky a všechny takové ty poštovní věci v regálech za sebou),
pokecáte si s milým prodavačem, dáte mu poštu nebo si ji od něj
vezmete a hotovo. Opravdu spíše jak papírnictví. Dost mě to
překvapilo. Jinak pohledy se kupují taky v **knihkupectvích** a
když chcete něco poslat, můžete to udělat i v trafice. Nevím,
jestli v každé, asi musí být poštovně-spřátelená. Prostě to tam
donesete a hotovo. Koupíte tam známky i pohledy. A v těch
knihkupectvích je mimochodem řada krásných knih, ale žádnou si
nekoupíte, protože jsou finsky a navíc jsou, jak by řekl Martiño,
„fucking expensive“, tedy „dosti drahé“ ;) .

## Sauna

Malou provokaci si nakonec nemohu odpustit. Dneska jsem, mé milé
čtenářstvo, **nebyl v sauně**. Musel jsem svému španělskému příteli
říci, že jsem už opravdu **přesaunován** a potřebuji pauzu, protože
tam chodíme vážně **každý den** ;) . A je to super. Až budu velký a
bohatý a budu kosmonaut, **sauna u mě doma nesmí chybět**.