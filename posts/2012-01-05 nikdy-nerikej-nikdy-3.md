Title: Nikdy neříkej nikdy
Date: 2012-01-05 17:00:00
Tags: ego, software, škola, tech, webdesign

Jako malý kluk jsem byl naučen *dobrým programátorským mravům*. Asi
jako první z vrstevníků jsem pronikl do tajů
**systémů pro správu verzí** (ano, používal jsem již CVS!) nebo se
naučil využívat výhod **IDE**. A mým velkým snem bylo stát se
**Java programátorem**. Tyto své hodnoty jsem pak dlouho vyznával a
také prosazoval.

Na škole jsem všechny kolem sebe naučil používat Eclipse jako
jediné správné IDE a SVN jako jediný správný verzovací systém (to
nebylo tak těžké, bo CVS vyšlo z módy a Git/Hg/… tu ještě nebyly).
Nejraději bych jim vtloukl do hlavy i tu jedinou správnou pravdu,
že Java je ten nejlepší jazyk. Ne že bych v Javě někdy něco velkého
psal nebo ji nějak skvěle uměl, ale líbil se mi ten jazyk a věděl
jsem, že po PHP na vaření kafe určitě dojde. Byl tak krásně
systematický a vše v něm dávalo smysl… :-)

Postupně ale vše z toho vzalo za své. V práci jednoho dne například
**nasadili Git** a nic nedbali mých velkých protestů. Musel jsem se
s tím naučit a začít to používat. Po několika měsících jsem si však
nedovedl představit, že bych se vrátil zpět k SVN. Dnes se
Subversion už v podstatě ani neumím zacházet, měl bych si jej
vymazat ze CV.

Na **WebExpo 2008** jsem zavítal na přednášku od
[Dagiho](http://www.dagblog.cz/)
o [Spring Frameworku](http://webexpo.cz/praha2008/prednaska/spring-framework/).
Říkal jsem si, že se musím konečně podívat,
**jak se v té úžasné Javě dělá web** – tedy to, co mě baví a živí.
Jenže jsem zjistil, že Java EE je jeden velký zamotanec vrstev,
zkratek, složitých všemožností, prostě **obrovský moloch**, který
vůbec nemám chuť zkoumat. Den předtím jsem viděl v akci
[Karmiho](http://webexpo.cz/praha2008/prednaska/efektivni-vyvoj-webovych-aplikaci-v-ruby-on-rails/)
a říkal jsem si, že chci dělat něco takového. Že nechci zůstat
u PHP, ale ani se nechci nořit do toho molochu z Dagiho přednášky.
Že chci
**něco s čím je radost dělat, něco cool, něco in, něco jako Ruby nebo Python**.
Teď mám na kalendáři číslovku 2012, přemýšlím nad pořádáním
lednového
[setkání Pythonistů v Brně](http://srazy.info/brnenske-pyvo/) a
většina mé práce je krocení neposlušných
[hadů](https://en.wikipedia.org/wiki/Python_(genus))
v [čutoře](http://flask.pocoo.org/).

![obrázek](images/162.jpg)
No a dnes **vzalo za své i to IDE**, bez něhož jsem dříve vůbec
nemohl žít. Mé milované [Eclipse](http://www.eclipse.org/). To,
díky němuž jsem vlastně kupoval nový počítač, protože mi kluci
v sauně řekli, že není normální čekat po kliknutí půl minuty na
kontextové menu, že bych měl opravdu už posílit hardware.

Proč? Časem jsem totiž přišel na to, že mi
**víc překáží než pomáhá**. Git jsem přes Eclipse nedělal, protože
jsem kdysi dávno nepochopil grafické rozhraní EGitu a následně
nadělal pár nesmyslů v pracovním repository. Abych klukům nedrásal
nervy, naučil jsem se Git ovládat z konzole, kde jsem přesně věděl
co dělám, a už mi to zůstalo. Když přišlo PHP5.3, trvalo to hrozně
dlouho, než pro něj mělo IDE podporu. Pak ji mělo, ale stejně
blbou, namespaces implementovali hrozně. Totéž s Pythonem. Mít
v PyDev funkční projekt nad virtualenv bylo neuskutečnitelné a
pokud, tak jedině po úsilí srovnatelném s porodem středně velkého
dikobraza.
**Naučil jsem se efektivně pracovat bez nápověd, bez statické analýzy, bez detekce chyb…**
No a začal jsem se ptát sám sebe:
*Je vůbec IDE pro dynamické jazyky dobrý nástroj?* V Javě je jeho
pomoc nenahraditelná, protože si ze statické analýzy Eclipse vyčte
úplně vše a pak v kódu dokáže téměř cokoliv vyřešit za vás. Ale
v PHP nebo Pythonu to byla bída. Navíc vše žralo paměť a ostatní
zdroje. Byl jsem nešťastný a přitom už jsem většinu funkcí IDE ani
nepoužíval.

![obrázek](images/161.jpg)
Vsuvka pro rejpaly:
*Ne, nechci používat NetBeans. Zkoušel jsem to mnohokrát a nejsem schopen překousnout GUI toho programu. Nemám rád Javovský Swing (ne z přesvědčení, ale z pocitů marnosti) a tudíž to pro mne není cesta.*

Začal jsem vše psát v GEditu, což bylo sice hrozné, ale rychlé a
mohl jsem pracovat. Zkoušel jsem Vim, ale to bylo zase trochu moc
psycho. Nakonec jsem zakotvil
u [Sublime Text](http://www.sublimetext.com/)
[2](http://www.sublimetext.com/2). Úžasný editor, který umí vše
potřebné, chová se normálně a předvídatelně, nežere paměť, nehází
klacky pod nohy.

A je to. 5. 1. 2012 jsem odinstaloval i to IDE. Co zbylo z mých
hodnot, z pilířů mého programátorského života v prváku na
vysoké škole?