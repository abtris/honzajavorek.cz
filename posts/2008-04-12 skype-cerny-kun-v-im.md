Title: Skype, černý kůň v IM
Date: 2008-04-12 09:53:00
Tags: im, jabber, názory, net, software

Uzavřený protokol. Nikdo neví, **co se děje vevnitř**. Existuje na něj **jediný klient**. A přesto to nebude nikdo jiný než [Skype](http://www.skype.com/intl/cs/), kdo zvolna v ČR nakonec zlikviduje monopol ICQ. Přesto, že si [desetkrát dokážete odůvodnit svou nenávist vůči němu](http://www.root.cz/clanky/10-duvodu-proc-nepouzivat-skype/), musíte ho používat. Skype je totiž bez konkurence. Ano, nějaká existuje, ale je mizivá a nikoho nezajímá – **všichni mají přeci Skype**.

## Éra telefonování po internetu

![obrázek](images/58.jpg){: .right }Skype vyrostl na internetovém telefonování. Jeho program dnes znají prakticky všichni, kdo mají internet, bez rozdílu věku a hloubky počítačové gramotnosti. Lidé nainstalují Skype a pokud mají mikrofon, hurá do volání. Je to jednoduché, rychlé a hezké – grafika Skype je uživatelsky příjemná a navozuje kýčovitou roztomilost, jakou pociťujete při pohledu na malovaná koťátka z pohlednice. Má-li navíc uživatel webkameru, není větší potěšení, než dělat videohovory. A webkameru má dnes už každá druhá studentka vysoké školy, které rodiče koupili na koleje studentský ASUS nebo Acer.

Každý někoho někde máme a rádi se s ním slyšíme nebo vidíme. **Idea volání zadarmo je přímo magická.** Skype řeší drahé hovory mezi státy nebo dlouhá vyprávění lokálního charakteru. O možnostech zaplatit si za spojení do klasických telefonních sítí ani nemluvím. Ale domácí scéna není jediným odbytištěm. Lidé si byli samozřejmě ihned vědomi obrovského potenciálu takovéto služby a začali ji protlačovat do **komerčního využití**.

## BIZ sféra

Skype umožňuje **konference** více lidí. A to se hodí nejen při tvorbě školních projektů a jiných týmových činností. To se hodí především ve firemním prostředí. No nejen to. Firmy jsou na telefonech doslova postaveny! Všechny z výše uvedených možností, jež Skype otevírá, spolu s obrovskou rudou nálepkou **ZADARMO**, dráždí býčí oči živnostníků, vlastníků firem, manažerů a vůbec všech kravaťáků na světě. Všichni chtějí volat zadarmo, chtějí se spojovat se svou pobočkou ve Vladivostoku nebo třeba jen v Budapešti zadarmo, chtějí pořádat konference, online brainstormingy, online přednášky, chtějí uskutečňovat dlouhé hovory. A co potom firmy provozující telefonní marketing? Klidně si i Skype zaplatí, když to bude levnější než klasický telefon.

Skype odstartoval boom [VoIP](http://cs.wikipedia.org/wiki/VoIP) technologií, jimž bude patřit stále větší a větší plocha na Invexu. Na ně se teď přenáší zátěž komerčního využití a zdálo by se, že od Skypu bude postupně upuštěno. Ale houby, **Skype zakořenil** a už jej nikdo nevyrve. Je přeci pořád zadarmo, pořád v každé domácnosti, pro interní komunikaci je prima. A každý chce stále volat na pobočku do Bulharska zadarmo… A švagrové do Gruzie zadarmo…

## Instant messaging

Planetu zaplavil program na volání zdarma. **Program, v němž lze však zahájit i zcela normální textový chat.** Zatímco se stovky uživatelů jabberu hádají s desetitisíci uživatelů ICQ, pomalu a nenápadně se rozšířil a jejich pozice podkopal světle modrý mor. Drtivá většina uživatelů si spustí Skype **na pozadí stejně jako ICQ**, protože jsou tak zvyklí. Neřeší, že jim někdo zavolá jen 2× za měsíc. Aniž by nad tím přemýšleli, mají zafixováno, že již přítomnost programu pro komunikaci v jejich počítači automaticky znamená ikonku v tray oblasti v jednom z rohů obrazovky.

No ale… Ne každého baví spouštět a zavírat dva programy, měnit jim status, ne každý chce mít ve své operační paměti dva programy… Když pak začne člověk s ICQ a Skypem přemýšlet nad tím, kterého se zbaví, zjistí, že **všichni z ICQ mají stejně Skype**, s nímž jde navíc volat… A je to.

Podnikatelé už k telefonu a e-mailu téměř automaticky uvádějí Skype ID. A už to je příčka, které asi nikdy ICQ nedosáhlo, naopak zaujalo ve společnosti pozici **něčeho neformálního a určeného spíše pro nudící se puberťáky**. Pokud v dnešním komerčním světě nemáte Skype, neznamenáte nic, protože vás nikdo nemá jak kontaktovat (!). Ano, podpory e-shopů apod. jsou na ICQ, ale to je proto, že se musí přizpůsobit domácím uživatelům, kteří jej používají ještě v naprosté většině jako primární IM.

## Kdo vyhraje?

Kam to zajde? Budou naše děti vědět, že existovalo nějaké ICQ nebo jabber? Tak dramatické to asi nebude, ale… Bude mít jabber **nějakou šanci** masověji konkurovat nebo se udržet, když zavede podporu pro přenos zvuku? Myslím si, že ne. Ani kdyby se do něj více opřel Google. Měl by šanci, kdyby se zvukem přišel **o pár let dříve**. Absence hlasu v jabberu je dnes bolestivá a zítra bude neodpustitelná. Standardizační proces je pomalý a neúměrný rychlosti, jakou se vyvíjí internet. O ICQ ani nemluvím – **světově minoritní ICQ** se o žádnou podporu pro hlas snažit nebude a postupem času se tato síť ztratí…

Pokud Skype neotevře svůj protokol, tzn. neumožní tvorbu alternativních klientů a včleňování své sítě do jiných (např. transporty v jabberu), **nikdo** jej nejenže neporazí, ale ani se mu nebude moci rovnat. A Skype to samozřejmě ví.