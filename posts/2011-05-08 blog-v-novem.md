Title: Blog v novém
Date: 2011-05-08 12:00:00
Tags: píšu si

V lednu tohoto roku jsem si řekl, že by bylo dobré svůj blog
konečně nějak vyšperkovat. Už dlouho byl v základním vzhledu
[WordPressu](http://wordpress.com/) a protože mě čekalo vydání
pobuřujícího článku, chtěl jsem něco reprezentativ­nějšího. Jak to
dopadlo? Napsal jsem si vlastní blog a článek vydám až nyní, za půl
roku od ohlášení. Poučení: Honzo, už nikdy neredesignuj svůj
blog :)

Jak jsem naznačil v úvodu, začalo to tím, že jsem zkoušel nějak
ohnout WordPress, aby mi vyhovoval. Jenže to byl takový bolehlav,
že jsem se rozhodl napsat si vlastní blog
v [Nette](http://nette.org/). Proč?

WordPress má spoustu funkcí, ale ne ty, které potřebuji. Integrace
s [Texy!](http://texy.info/) je v administraci minimální. Spojit
WordPress s nějakými dobovými vymoženostmi je naprostý porod.
Přidat jednu dvě blbé funkce je práce s nekvalitními pluginy na
celý den. A přitom co mi WordPress nabízí? *Out-of-box*
administraci? Jo, to je hezký, jenže mi překážela a používal jsem
z ní 1 % funkcí. K čemu mi takový systém je? Navíc designovat
template pro WordPress pro mě byla vždy noční můra…

No, ať už to bylo jak chtělo, rozhodl jsem se napsat si svůj blog
„za večer“ v Nette a WordPress zavrhnout. A opravdu, velkou část
blogu jsem měl za víkend. Jenže pak přišly termíny v práci, škola,
práce, škola… A blog stále nebyl hotový. V mezičasech jsem raději
jel na kolo ven, než abych zase seděl u počítače a hrál si
s blogem. Nárazově jsem vždy udělal větší kus, ale většinou práce
prostě stála.

Takže asi tak. Tento víkend jsem konečně dodělal poslední kousky, a
tak je blog zase zpět, v plné kráse. Po dlouhé pauze teď snad budou
články přibývat ve větší hustotě. Administrace blogu mi teď totiž
opravdu vyhovuje a nestrávím 30 minut jen vložením obrázku tak jak
chci já. A taky proto, že mi to psaní už chybělo :)