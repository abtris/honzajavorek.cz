Title: LinkedIn a malý úklid
Date: 2008-06-08 13:45:00
Tags: management, net, práce

![obrázek](images/57.jpg){: .right }[LinkedIn](http://www.linkedin.com)
je sociální síť, dost možná i Web2.0, jež se stará o to, abyste už
**nikdy v životě nemohli na webu zažít nedostatek modré barvy**
v tom správném *biz* odstínu. Pokud moc nesjíždíte sociální sítě,
pokud je pro vás „slovo“ Web2.0 důvodem k požívání prášků na
zlepšení zažívání, nebo pokud jste spokojeně zaměstnaná květinářka
v Dolní Lhotě u Horní, tak asi ani nečtěte dál :) .

## Oč jde

LinkedIn je síť, v níž si vytvoříte vesměs neveřejný „pracovní
profil“, řekněme něco docela hodně blízké notoricky známému CV.
Tímto profilem se pak chlubíte **lidem, které máte ve své síti**.
To jsou kamarádi a kolegové, které různě posbíráte. Nikdo jiný než
oni pak váš profil a vaše kontakty nevidí. K čemu to je? Jak vám
řekne každý úspěšnější podnikající,
**svět byznysu je založen na kontaktech**. Takže tady si je
budujete a posilujete a… A nakonec se třeba ozve nějaký váš kolega,
že potřebuje udělat web a úplně náhodou si na vás díky LinkedIn
vzpomněl. No… To nevím, ale řekněme, že se vzdálenějšími partnery
se to stát může a navíc je LinkedIn prošpikováno HR agenty, takže
si vás odchytí třeba oni a třeba budete díky tomuto modrému webu za
půl roku pracovat v Kanadě.

## Síť

Jako v každé správné sociální síti se i zde zaregistrujete,
dostanete svůj super-kůl účet a můžete dělat spoustu důležitých
věcí (třeba se **kochat**, to je taková dobrá činnost… někdy o ní
asi něco napíšu…). Hlavní věcí ale je, že váš úžasný účet je úžasně
modrý. Teda ne, to není ono :) . To nejdůležitější je, že v síti
LinkedIn hledáte kolegy a kamarády, nebo si hledají oni vás, a
radostně se spojujete a **pamatujete na to, že se navzájem znáte**.
Když vám v síti někdo chybí, prostě mu pošlete pozvánku.

## Úklid

Po nějakém čase v LinkedIn jsem si všiml, jak to chodí s těmi
**HR agenty**. Samozřejmě ne se všemi… Nastíním, jak to chodí
s těmi vypočítavými – přisají se a **nic vám nepřináší**.

Když se vám poprvé ozve personální agentura, protože jim připadáte
dokonale kůl a zcela naprosto jedinečně se
**hodící na tuto pozici** ve zcela jiném oboru, na jiný pracovní
úvazek než jaký chcete a ještě k tomu v úplně jiném městě, srdce
vám zaplesá radostí. Z fotky nového kontaktu se na vás směje tvář
HR agenta, který by díky své bělosti zubů mohl hrát v reklamách na
Perličku. Říkáte si… Jo, jsem drsnej, to jsem to dopracoval! Teď se
o mne budou prát :D .

Ne ne, pozice slušně odmítnete, jelikož se vám nehodí… Agent se
bude dušovat, že brzy nabídne lepší a že pouto je zcela nutné
zachovat… No zařadí si vás mezi svých zbylých 500 kontaktů a pak
**slídí po vaší síti**, aby našel další lidi a oběti. Hledá si
**uzly**, které mají hodně kontaktů a přes ty se dostává dál a
prorůstá do sítě. Na vás zapomene a už nikdy se vám neozve. Bude
vám akorát svinit novinky o vašich kontaktech, protože si každým
dnem přidá dalších 30 lidí (je to jeho práce).

Nuže, jal jsem se poprvé **mazat connections** a udělat malý úklid
:) . Asi si k tomu musí každý dospět sám, ale na LinkedIn se
opravdu kontakty mazat dají a není asi špatné to někdy udělat. Ale
ještě lepší je nespojovat se s kdejakým pobudou jen proto, že se
tváří mile. Už opravdu plně chápu, proč sami autoři LinkedIn všude
píšou „spojujte se jen s vámi dobře známými kolegy, kamarády,
obchodními partnery…“ :)

*(btw, fotku jsem ukradl [tady](http://www.flickr.com/photos/8633528@N06/576632144/) a snad mě za to nikdo nezbije… raději ji autorovi pochválím – je fakt moc hezká! :D)*