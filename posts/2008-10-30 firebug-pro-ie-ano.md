Title: Firebug pro IE? Ano!
Date: 2008-10-30 23:05:00
Tags: explorer, firefox, opera, software, webdesign

Taky vás vždy štvalo, že když ladíte web pro Internet Explorer,
nejenže musíte kličkovat mezi jeho chybami, ale navíc nemáte
jedinou možnost zjistit *jak na tohle sakra přišel*? Objevil jsem
skvělé řešení. Určitě byste ho mohli nazvat kolem nebo Amerikou,
pro mě za mě mu říkejte třeba Pepo – pro mě je toto řešení nové a
je to pro mne rozhodně úžasné zjištění…

Pro Firefox existuje skvělé rozšíření
[Firebug](http://getfirebug.com/). Pro Operu je prý také už
[nějaký pořádný ladící nástroj](http://www.opera.com/products/dragonfly/),
tuším že zrovna nedávno jej vydali a proletělo to internetovými
médii a blogy. Internet Explorer mi ale vždycky přišel v tomto
směru jako *Hic sun leones*. Přitom zrovna v něm absence nějakého
takového pomocníka bolela nejvíce.

Nějakou tu dobu však existuje
[spousta nástrojů, přímo od Microsoftu a zdarma ke stažení](http://blogs.msdn.com/ie/archive/2007/06/22/from-microsoft-teched-2007-web-development-tools-for-internet-explorer.aspx).
A musím říci, s **IE Developer Toolbarem**, což je takový chudší
brácha ohnivého broučka, se ladí parádně. Na to, jak se ladí v IE
bez něj, je to úplně luxusní zážitek 8) .

Tak hodně štěstí a málo brouků, pro dnešek všechno. Musím jít zase
ladit ;) .