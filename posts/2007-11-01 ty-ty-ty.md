Title: Ty ty ty!
Date: 2007-11-01 01:00:00
Tags: píšu si

Chtěl jsem ti tykat.

Bohužel, čeština na to není moc stavěná… Opravdu
**mám rád tykání, mám rád osobní přístup a přátelskou atmosféru**.
Líbí se mi copywriting anglických web2.0 webů, líbí se mi, jak
dokáže být angličtina přátelská a *kůl*. Trpím pak nad českými
otrockými překlady. Je škoda, že například ani v Google se moc
nesnažili a raději vše (například v Google Docs) přeložili
konvenčně (a často dokonce dost kostrbatě)… Přitom hodně obratů lze
i v češtině napsat anglickému Google vlastním,
**neformálním stylem**.

Když jsem se snažil na blogu psát v druhé osobě čísla jednotného,
zjistil jsem, že čeština mi háže haluze pod chapadla. Buď ve svých
článcích budu ignorovat všechny čtenářky, nebo se uchýlím k jak
jazykově, tak esteticky nehezkým obratům jako
*prděl(a), opíjel(a), drogoval(a)*… **Kašlu na to.** Rezignuji,
budu psát v nudně formální rovině druhé osoby čísla množného, milí
čtenáři a čtenářky!

A vy, [zástupci šedé konformity](http://cr.webz.cz/), kdož jste mi
celou dobu nadávali za tykání, si můžete konečně mnout ruce :P .