Title: Používáte české vyhledávače? A proč?
Date: 2008-01-27 14:36:00
Tags: názory, net

[Seznam](http://www.seznam.cz) a [Jyxo](http://www.jyxo.cz) jsou
asi jediné **české vyhledávače**, jež není hanba označit oním
honosným slovním spojením. Pokud jste neslyšeli o Jyxu, možná jej
nepoužíváte přímo – často vyhledávací technologii dodává portálům
apod. A že jsem něco opomněl? Nemyslím si. Bohužel,
[Atlas](http://www.atlas.cz),
[Centrum](http://www.centrum.cz)/[Morfeo](http://www.morfeo.cz) a
jiné již nelze moc považovat za vyhledávače. Jestli hledáte
informace přes tyto *portály*, pak **vás lituji** dvakrát tak :) .

Vzpomenu na
[Zimmiho hodně starý článek](http://www.zimmi.cz/clanky/proc-pouzivate-seznam.php),
kde se pozastavuje nad tím, proč Seznam používá tolik lidí,
přestože v něm zjevně není nic až tak úžasného. Od těch dob se dost
Seznam změnil, určitě k lepšímu. Proč je ale **stále k ničemu**?
Červenou barvu zrovna nemusím, ale to není hlavní důvod, proč na
českou kopii Google s psíkem nepáchnu, i když je mi jako firma
Seznam docela sympatickým počinem.

## Irituje

Na Seznamu mám účet díky tomu, že jsem tam měl kdysi e-mail a kvůli
tomu, že využívám [Spolužáky](http://www.spoluzaci.cz). Jenže…
**Přihlašování nefunguje.** Na Google když se přihlásím, tak dokud
se neodhlásím, jsem přihlášen. Zní to logicky? Taky si myslím. Ne
však páni a dámy v červeném – status přihlášení se stále ztrácí
v neznámu a já se musím stále jako blbec přihlašovat. A nebaví mě
to. Kontroverzní našeptávač mě činí přinejmenším nešťastným.
Využívám dobrý seznamácký slovník, kde se zdál jako užitečná věc.
Poté, co jsem jej shledal překážejícím (vždy se ukliknu a hodí mě
to úplně jinam než chci), zatoužil jsem jej vypnout. Nu co, to by
mělo jít stejně dobře jako personalizace úvodní stránky apod. –
člověk však musí být přihlášený. Vždy však když se vrátím na
slovník, jsem **záhadně odhlášen** (a ano, mazat cookies apod.
magické činnosti jsem zkoušel již stokrát). Když už jsme u té
homepage, chválím její nynější podobu. Po dlouhém uvažování, jestli
se mi na úvodní stránce hodí alespoň něco, jsem zjistil že kromě
toho vyhledávání opravdu nic a **vše odstřelil pryč** :) .

## Tristní vyhledávání

Ano, začal jsem článek o vyhledávačích a píšu o drobnostech, které
mě vytáčí na největším českém portálu. Vrátím se tedy
**k myšlence** – proč lidé vyhledávají přes Seznam? Popravdě,
měl-li bych se dnes nezávazně a neangažovaně rozhodovat mezi
vyhledávači, napíšu do nich něco a ten, který **najde kýžené**,
budu opěvovat. No zkoušel jsem to a mám jasno, ale opěvovat nebudu,
protože o Google toho bylo napsáno už dost :) . (A vrcholem jsou
články o tom, že *změnil tvar šipečky* nebo někde
*přidal oddělovač* mezi seznamem svých služeb…)

![image](http://blog.javorek.net/image/35/)Ne, vážně.
**Dříve byl důvod používat české vyhledávače**, protože ty
zahraniční nebyly české. Ty naše domácí hledaly naše domácí
stránky, uměly **skloňovat** a celkově se uměly lépe orientovat na
český internet. To obludy z USA, jinde dominující, nemohly přebít.
Ale co se nestalo – kvalita českých pokusů o vyhledávač zůstala,
ale svět se posunul dál. Hle, máme
[Google.cz](http://www.google.cz). Hle, **máme skloňující Google**.
Máme služby Google v češtině… No a nyní už není důvod používat
Seznam nebo Jyxo. Google hledá mnohokrát lépe a dnes už i česky.
Dokonale. Má o mnoho relevantnější a lepší výsledky vyhledávání,
takže **když něco hledám, najdu to**. Na Seznamu jsem zkusil zadat
pár trapných frází a našlo mi to podřadné stránky, jež byly
*spíše omylem také k tématu*, místo např. oficiálních webů
vztahujících se k problematice. Neumím si představit, že bych dnes
používal jiné hledání, než to od přerostlého duhového synáčka
rodičů [Larryho](http://en.wikipedia.org/wiki/Larry_Page) a
[Sergeje](http://en.wikipedia.org/wiki/Sergey_Brin).

Můžete namítnout, že Jyxo má třeba dobré **hledání obrázků**. Asi
má lepší než Google, ale já osobně když už hledám obrázky, používám
[specializované vyhledávače](http://www.yotophoto.com/), protože
svou práci odvedou přesně podle mých představ.

## Proč?

Jak je to tedy s těmi českými portály dnes? České portály
**nemají v kvalitě vyhledávání na konkurenci** v podobě
fenomenálního Google. Zdaleka. Když nepočítám lidi, co zkoumají
Seznam kvůli SEO, hledá přes něj drtivá většina populace kvůli
jedinému důvodu. **Setrvačnosti.** A možná opět **masochismu**,
který jsem začal v poslední době u mnoha lidí pozorovat – když
v sobě nesou nějakou víru nebo hrdost, spokojí se s něčím horším
jen proto, že se to více shoduje s jejich ideály.