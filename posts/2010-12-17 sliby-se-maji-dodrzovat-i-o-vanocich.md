Title: Sliby se mají dodržovat i o Vánocích
Date: 2010-12-17 18:49:00
Tags: názory, píšu si, školam, vut fit

Napsal jsem nedávno
[článek](http://webcache.googleusercontent.com/search?q=cache:http://blog.javorek.net/fit-nebo-fi/&ie=utf-8&oe=utf-8)
(Google cache), který mi měl pomoci při rozhodování, zda zůstat na
své fakultě, nebo odejít pryč. Brzy měl desítky komentářů, spousty
čtenářů a do týdne měl přes 1000 shlédnutí.
**Píchl jsem při svém rozhodování do vosího hnízda.** Studenti na
FITu totiž nejsou spokojení s tím, jak se na fakultě mění atmosféra
a můj článek se zdál být určitou standartou, s níž by se dalo jít
do boje. Brzy se ke mě dostalo, že vedení kvůli článku kontaktovalo
studentskou unii a následně mi přišel e-mail od děkana fakulty.

Kdybych pamflet napsal seriózně, jako
**rozumnou kritiku podloženou fakty**, tak by se standartou stát
mohl. Byl by psaný pro studenty, pro akademickou obec, třeba i pro
časopis nebo pro televizi. Šířil by se po sociálních sítích a
tajných i veřejných studentských fórech a pravděpodobně by otevřel
rozumnou diskusi na úrovni. Já jsem však napsal prsk nespokojeného
studentíka, jenž nebere ohledy a píše, co si myslí. Co si však
myslím, nemusí být zaručeně pravda, nebo alespoň fakty podložitelná
pravda. Mohu si o někom myslet, že je to idiot, ale do kritiky
fakulty to asi nepatří. Že je mi někdo nesympatický není bohužel
žádná objektivní vada, například pedagogická, za níž by šlo fakultu
plísnit.

**Článek jsem psal především pro sebe.** Delší dobu jsem nevěděl,
jak vyřešit svou nespokojenost se studiem a cítil jsem se
rozpolcený. Vyústilo to v text, kde jsem popsal vlastní pocity. Ne
fakta, ale pocity. Většinou se rozhoduji na základě faktů, ale
v tomto případě jsem se rozhodoval pravděpodobně především
**na základě dojmů**. Jestli je to správně? No, je. Fakta totiž
nestačí. Budu-li sedět v objektivně nejútulnějším rohu pokoje, ale
nebudu se tam cítit dobře, pak tam stejně nezůstanu. Článek tedy
nebyl bojem za studenty, ale bojem mých vlastních dojmů. Z toho
vyplynul jak jeho obsah, tak forma. Dospěl jsem jednoduše k tomu,
že chci pnutí svého rozhodování probrat s přáteli a tak jsem
i učinil, byť ne šeptáním po chodbách naší fakulty nebo u piva
v hospodě, nýbrž sepsáním článku na svůj osobní dlouholetý
zápisník, kde jsem známé požádal o názory a o zpětnou vazbu.

[Imatrikulační i promoční slib FIT VUT hlásá](http://www.fit.vutbr.cz/info/predpisy/statfit09.htm),
že **bych neměl poškozovat vážnost své univerzity a fakulty** a že
o ní budu mluvit jen v dobrém. Věřím, že i takto formulované sliby
poskytují prostor pro fakty podloženou kritiku, ale uznávám, že to
můj článek nebyl. Na základě toho mi možná hrozí
[disciplinární komise](http://www.fit.vutbr.cz/info/predpisy/drfit2008.pdf).

Nejsem člověk, který by se příliš angažoval nebo *myslel na druhé*.
Nejsem členem studentské unie, politické strany, ba dokonce ani
Amnesty International. Navíc mám názor, že
**školu si mohu vybrat stejně jako mobilního operátora nebo banku**.
Pokud se mi na jedné nelíbí, přejdu ke druhé. Nebudu ji měnit
zevnitř – proč taky? Když bude opravdu špatná, odejde lidí více a
ona pozná sama, že něco není v pořádku. Zákon trhu a
**svobodné volby**. Věřím, že se najde spousta šikovných lidí,
kteří dokážou investigativně sondovat FIT, zjišťovat a ověřovat
fakta, seriózní pamflet napsat a jít s ním fakultu měnit. Mě na
revoluce a *světlé zítřky pro naše děti* v tomto případě neužije.
Nejde o mou rodnou zemi, ale jen o školu a tu si vybírám svobodně
a tržně.

Ještě uvidím, jak dopadne jednání s vedením fakulty, ale chtěl
jsem, **abyste si mohli přečíst co se děje** a proč článek nyní
není dostupný. Rozhodně to není tak, že by ze strany fakulty
probíhala nějaká silná restrikce nebo cenzura a ani to není tak, že
bych zbaběle nějaké cenzuře podlehl.