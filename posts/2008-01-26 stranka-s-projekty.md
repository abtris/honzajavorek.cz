Title: Stránka s projekty
Date: 2008-01-26 03:14:00
Tags: projekty

Tak jsem dnes spustil část webu zaměřenou na své projekty. Najdete ji na adrese [http://work.javorek.net/](http://work.javorek.net/).

![obrázek](images/36.jpg)

## Čtverečky

Designově to není nic geniálního, ale ani nemělo být. Snažil jsem se najít nějaký **univerzální vzhled**, jenž bude spíše „užitkový“ než krásný. Ten, co jsem vymyslel se mi docela líbí (mám rád čtverečkovaný papír :D ) a je jednoduchý, takže mi dovoluje zůstat líný. A to je důležité, protože většinou nemám moc náladu vytvářet složité projektové weby například k aplikacím v php, které jsem napsal za pár hodin.

Na web jsem natlačil všechny své dosavadní projekty. Svůj „domeček“ tam má trio Espaňa (ohledně níž jsem se [stále nerozhodl](http://honzajavorek.cz/blog/espana-vsem)), [Hlad](http://hlad.javorek.net) a [táborový web](http://www.taborprekvapeni.net), doplněné o malé „odpolední“ aplikace jako jsou [SMS na T-Mobile](http://honzajavorek.cz/blog/nove-reference-a-sms-na-t-mobile-zdarma) nebo [morseovka](http://honzajavorek.cz/blog/morseovka).

## Joss

**Úplnou novinkou** je pak [Joss](http://work.javorek.net/joss/), což je minimalistický… Kdovíco :D . Nazývat to frameworkem nebo redakčním systémem by bylo asi přehnané… Je to **malý systém postavený na Texy!** a vydaný pod GNU GPL, jež velmi usnadňuje **tvorbu malých webů**. Napsal jsem k němu kompletní českou dokumentaci do readme, takže je docela dobře k dispozici. Aplikaci hodlám v budoucnu dále vyvíjet a obohacovat. Nedělám to kvůli touze po [open source slávě](http://latrine.dgx.cz/takova-nominace-je-tuze-fajn-vec) nebo protože se nudím a tak po nocích programuji, ale jednoduše proto, že mi takový prográmek chybí a zároveň si jej nechci nechat pro sebe. Prioritou při programování je nyní ale **můj názor** a nelze ode mne čekat, že bych se ohlížel na druhé.

## Dress code

V rámci postupné a pomalé reorganizace celého svého webu jsem dodatečně kvůli sjednocení vzhledu redesignoval i [stránku domácího serveru](http://www.javorek.net/localhost) a [mikrowebík na školním serveru](http://www.stud.fit.vutbr.cz/~xjavor01/).