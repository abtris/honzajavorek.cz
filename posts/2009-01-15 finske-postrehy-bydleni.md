Title: Finské postřehy: Bydlení
Date: 2009-01-15 09:09:00
Tags: erasmus, finsko, oulu

Přicházím opět s denní dávkou **postřehů z finského Oulu**. Ano,
blogísek začíná být trochu **monotématický**, ale to se časem
spraví. Já teď nemám moc čas psát články o něčem jiném, protože
vyžadují větší přípravu než tyto.

Tentokrát něco málo o bydlení. Když jsem přijel, neuměl jsem ani
**odemykat**. Na Otokylä máte jeden **klíč na všechno**. Odemknete
s ním každé dveře, ať už vstupní, saunové, od kolovny nebo ty od
vašeho pokoje. Zamyká se často směrem od rámu dveří (a odemyká
naopak), což mě ze začátku mátlo. Taky mi nějakou dobu trvalo, než
jsem si vůbec uměl **pustit vodu**, protože takové podivné baterie
jako jsou tady jsem ještě nikdy neviděl. Zlaté kohoutky
nebo páčky.

V „bytě“ máme **klimatizaci**. Nevětrá se, nebo to alespoň není moc
třeba. Zase je to takový trochu průvan. Snažil jsem se jej
zlikvidovat pověšením **závěsu** (tlustá prošívaná deka), jelikož
jsem myslel, že to jde od okna ale ne. Navíc jde zima od podlahy.
Časem jsem si zvykl a zima mi tu není, po pokoji chodím i bosky.
Zase jinak je tu jinak **celkem teplo**, dá se úplně normálně jít
spát v trenkách a zima vám není. **Třídí se tu odpad** a to prý
dost poctivě. Já jsem barbar, takže se k tomu budu muset přinutit.
No zatím mám jeden pytel na všechno a až ho naplním a vyhodím,
začnu třídit. Tento jeden smíšený kus snad finské odpadní
hospodářství nezničí. **Internetová zásuvka** je tady jen jedna,
takže přesně jak jsem si přečetl ve výpiscích tipů a triků od
předešlých studentů VUT, **switch** by se mi hodil. Zatím nemám
spolubydlící, tak to nehoří. Ale stejně, škoda že jsem si ty
výpisky nepřečetl ještě před odjezdem. Kromě závěsů jsem dostal
ještě nějaké **dvě látky**, ale nepochopil jsem podle materiálu,
jestli je to závěs nebo ubrus. Ani jedno nepotřebuji, tak jsem je
nechal složené na stole. Kdo ví, co z toho bude.

Domy jsou tu často „dřevěné“. To znamená minimálně
**obložené dřevem** tak, že dřevěné vypadají. Stále je vše
**vánočně nazdobeno**, ač jsem se někde dočetl, že Finové to stejně
jako my shazují šestého ledna. Domy mají permanentní decentní
**světla u vchodů** a tudíž nevznikají typické české problémy typu
„nevidím na zvonky“ nebo „nevidím na klíčovou dírku“. Čísla domů
prakticky bez výjimky vypadají jako **svítící krabičky s číslem**.
**Sauna** je na každém rohu (samozřejmě většinou zdarma) a prý je
jich ve Finsku snad více než Finů.