Title: Stručná recenze manažerů fotek pod Linux
Date: 2010-04-14 14:14:00
Tags: linux, management, software

Používal jsem [Picasu](http://picasa.google.com/linux/) a byl jsem
do ní zamilovaný. Bohužel, Google se rozhodl přestat vyvíjet verzi
pod Linux a přiznejme si to, ani ta vyvíjená verze nebyla žádný
klenot. Navíc se program časem posunul k něčemu, co se snažilo
strašně moc myslet za mě a to já nemám rád. Stejně jako mi to
vadilo v přístupu Windows nebo třeba hudebních přehrávačů. Začal
jsem zkoumat alternativy. Následuje krátké shrnutí,
**subjektivní**.

## F-Spot

Výchozí v Ubuntu. Já jsem ho ale tak nějak asi vůbec nepochopil.
Fotky třídí podle jakési časové osy, má sice upload na Picasa Web
Albums, ale jinak toho moc neumí a je prostě… divný. Tuším, že nemá
ani základní úpravy.

## XnView

Vypadá nabušeně, ale pořádná verze pro Linux se teprv píše a není
hotová. Do budoucna to vypadá slibně, Windows verze vypadá
hodně dobře.

## digiKam

Tady to ztroskotalo na přístupu zvaném KDE. Infantilní ikonky a
nablýskané nabídky by člověk ještě přetrpěl (to, že se mu kvůli
němu nainstaluje půlka KDE i s vedlejšími programy do OS a
kooperovat s GNOME to moc neumí už méně), ale hlavně to mělo
miliony tlačítek, se kterýma jsem vůbec nevěděl co dělat a vůbec se
mi nechtělo zkoumat, co s nimi dělat mám a jak program ovládat.

## gThumb

Je takový trochu staromódní a vypadá spíš jako prohlížeč fotek. Má
něco jako katalogy a pracuje na bázi souborového systému. V zásadě
se docela blíží tomu co bych chtěl a má i nějaká ty kouzelná
tlačítka na úpravy fotek, jenže zase nemá možnost uploadovat fotky
na Picasa Web Albums.

## Shotwell

Fotky řadí podle událostí. To mi naprosto vyhovuje. Má databázi
fotek a v ní má definované události, ke kterým lze přistupovat
zvlášť. Má základní editační funkce včetně magických tlačítek a umí
fotky nahrát na Picasa Web Albums. V podstatě umí úplně všechno co
od takového manažeru chci. Hurá :) . GUI ještě není nic moc, ale
zuřivě se na programu pracuje a na první osahání nijak chybový
není. U mě vyhrává a možná se díky němu dočkáte nových fotek
v [mém albu](http://picasaweb.google.com/honza.javorek) :)

-   [http://yorba.org/shotwell/](http://yorba.org/shotwell/)