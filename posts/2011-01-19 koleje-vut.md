Title: Koleje VUT
Date: 2011-01-19 12:09:00
Tags: hlad, názory, škola, vut fit, zážitky

Strávil jsem významnou část svého života na kolejích VUT. Nejen že jsem tam bydlel, já tam vyloženě žil – byl to můj domov. Nikdy nezapomenu na víkendy, kdy koleje vždy utichly a pak v pondělí zase ožívaly, nebo když jsem býval pravidelně 24. 12. v budově úplně sám (vrátní se nepočítají).

Bydlel jsem postupně na Purkyních (B02, B07), Palačáku (A05) a Máneskách (D01). Asi nemá smysl podrobně popisovat všechny areály, to [zvládlo VUT KaM za mě](http://www.kam.vutbr.cz/?p=arek). Nějaká malá subjektivní shrnutí bych ale udělat mohl.

**Purkyně** jsou nejstrategičtěji umístěné a pro koho je priorita dopravní dostupnost, spokojí se s horším zázemím (můj případ). Je z nich blízko úplně kamkoliv, nachází se na křižovatce tras studentů FIT, FP, FEKT, FCH a FSI a také u významné křižovatky linek MHD, zastávky Skácelova. Je tam největší a nejlepší menza a hodně vyžití. Areál je trochu zastaralý a pokoje připomínají králikárnu, ale KaM do něj v posledních letech neustále valí peníze a rekonstruuje, co se dá. Vyrostla tam i pěkná hřiště třeba na fotbálek, tenis, atd. Pokud nestihnete jídlo v menze pod barákem, máte to 5 minut přes lávku na FSI, kde mají do čtyř. Nedaleko je to i do fastfoodu na Skácelce, kde vám dají ohromnou pizzu za kilo. Chcete-li se procházet po přírodě, taky to není daleko – stačí jen obejít strojárnu a jste v lesích.

**Palačák** je město ve městě, žije si svým životem a je obtížné jej k něčemu přirovnat. Bohužel už neexistuje sbírka obrázků PPV.cz, ale i tak vás ujišťuji, že tento areál je prostě legendární. Své kouzlo má i o prázdninách (kdy jedou jako jediné koleje VUT), kdy oceníte, že je odsud blízko k přírodě. Nachází se zde menza, pizzerie, café, bankomat, za rohem jsou lesy a pole a jsou zde dva studentské podniky Yacht a Terč (oba rovněž legendární). Kdo zde aspoň chvíli nebydlel, jako by ani studentem VUT nikdy nebyl. Zásadní nevýhoda areálu je jeho dostupnost. Je to totiž, slušně řečeno, prdel světa. O autobusu 53 by se už také daly psát básnické sbírky a i přesto, že před pár lety DPMB zavedl k Palačáku tramvaj na vzdálenost 5 minut chůze, není to pořád ono. O prázdninách, kdy v Brně MHD prakticky neexistuje, se neobejdete bez kola (jinak se připravte na desítky minut čekání).

**Mánesky** jsou oproti PPV vyloženě rodinná záležitost. Nemají vrátnici, dostanete normálně klíč od dveří. Jedná se o dva malé bloky u zastávky Tylova. To je sice taky dost v pytli, ale jelikož tam jezdí tramvaj č. 1, tedy jedna z páteřních linek brněnské dopravy, není to tak hrozné. Pěšky se dá z Mánesek dojít na Purkyně za 15 minut a přibližně za stejnou dobu i na PPV. Nejblíže je FIT, což asi poznamenává i demografii obyvatel, ale nenechte se zmást – na Mánsekách bydlí leckdo. Velkou část studentů tvoří například Erasmáci, takže máte i příležitost procvičit své znalosti jazyků. Koleje vede strašně hodná paní provozní a dal bych skoro ruku do ohně za to, že si pamatuje osobně každého, kdo na Máneskách bydlí. Na kolejích je uklízečka co vám vynese koš, kolárna, sauna, prát a sušit můžete i zadarmo. Těšte se na větší soukromí (pokoje jsou pro jednoho nebo pro dva, sociálky jsou sdílené vždy jen dvěma pokoji) a přátelské, rodinné prostředí.

## Koleje, byt rodičů nebo podnájem?

Klasické dilema. Co je lepší?

### Koleje

Plusy:

-   jistota bydlení, splňuji-li podmínky a platím-li, bydlím
-   levný a rychlý internet
-   kolektivní příprava na zkoušky
-   kolektivní zábava (chodbovky, ad-hoc párty, sněhulák na dvoře, …)
-   obvykle nikoho nic nenutí šetřit energiemi
-   většinou blízko do menzy
-   automatický servis – výměna ložního prádla, menza, praní, kolárna, údržbář, uklízečka, …

Mínusy:

-   mizerné soukromí
-   v přepočtu na m^2^ často ne zrovna nejlevnější
-   mizerné vybavení kuchyně (často bojové podmínky, obvykle nemožnost „péct“ (trouba)
-   kolektivní oslava ve vedlejším pokoji či na chodbě nemusí být vždy super, pokud se člověk zrovna učí na zkoušku
-   někdy problematické přespávání návštěv
-   obvykle nikoho nic nenutí šetřit energiemi
-   někdy mírně problematické doručování klasické pošty (balíky, doporučená pošta…)

### Privát

Plusy:

-   může být levnější než kolej
-   větší soukromí (samozřejmě záleží na spolubydlících a jejich počtu)
-   větší odpovědnost k vybavení a pořádku (než např. na kolejích – ono se to samo na té chodbě nevytře…)
-   návštěvy mohou obvykle libovolně přespat
-   často plnohodnotná kuchyň se všemi kulinářskými možnostmi
-   většinou bezproblémové doručování klasické pošty
-   internet nemá omezení co se týče stahování, sdílení apod.

Mínusy:

-   často vyšší náklady pří získávání takového bydlení (realitka, kauce,…) a zodpovědnost
-   nejistota bydlení č. 1: pokud se na privát skládáme (více lidí na 1 byt), stačí, že to jeden vzdá (je ukončen/dostane kolej/nebaví ho to/najde si slečnu…) a začíná problém, pronajímatele zajímá měsíční nájem a ostatní rychle musí najít náhradu za toho, kdo odešel, jinak jim stoupne cena; pokud se stane o zkouškovém, může být vážný problém (časový pres)
-   nejistota bydlení č. 2: pokud pronajímatel vypoví smlouvu, výpovědní doba může být i jen 1 měsíc, je potřeba si najít rychle novou střechu nad hlavou; pokud se stane o zkouškovém, může být vážný problém (časový pres)
-   větší odpovědnost k vybavení a pořádku (než např. na kolejích – ono se to samo na té chodbě nevytře…), nikdo vám nevymění ložní prádlo (maminka?) apod.
-   obvykle dražší a pomalejší internet (kabel/ADSL/wi-fi)
-   vzdálenost školy/menzy záleží hodně na poloze bydlení, pravděpodobně si budete muset častěji vařit sami
-   nedostupnost kolektivního kolejního vědomí při přípravě na zkoušky (lze trochu zmírnit online komunikačními kanály)

### Byt u rodičů

Plusy:

-   asi nejlevnější varianta
-   obvykle i se stravováním
-   větší soukromí (záleží na vaší rodině)
-   internet často k dispozici bezplatně (kabel/ADSL/wi-fi), nemá omezení co se týče stahování, sdílení apod.

Mínusy:

-   domácí režim může být restriktivní (obtížné návštěvy, pozdější příchody, párty doma, …)
-   kuchyň a její vybavení nemusí být volně přístupné – a nebo ne pro všechny typy pokusů :D
-   člověka toho moc nenutí k samostatnosti (starat se sám o sebe) – tzv. jev „kouzelná lednička, plní se sama“

### Odkazy jinam

-   [http://www.spolubydlici.cz/](http://www.spolubydlici.cz/)
-   [http://www.chcispolubydlici.cz/](http://www.chcispolubydlici.cz/)
-   [http://reality.bazos.cz/…mu/podnajem/](http://reality.bazos.cz/pronajmu/podnajem/)
-   [http://byty.hyperinzerce.cz/…polubydlici/](http://byty.hyperinzerce.cz/podnajem-spolubydlici/)

*Článek je založen i na obsahu mojí online kuchařky Hlad, která už neexistuje. Vznikala kolektivem autorů v letech 2007 až 2010.*