Title: Nejsi z USA? Nemáš nárok
Date: 2009-03-25 17:55:00
Tags: názory, rádio, ušima

Už mě to opravdu začíná **srát**. Kdysi jsem objevil skvělé internetové rádio, [Pandoru](http://www.pandora.com/). Když jsem ji začal poslouchat prakticky víc než cokoliv jiného, přišlo omezení, že jinde než v USA nesmí vysílat. Navíc se rádio začalo hroutit, protože po něm začaly hudební společnosti požadovat **poplatky za vysílanou muziku**.

YouTube začíná s restrikcemi taky. Stále častěji jsou mazána videa, stále častěji vidíte [obrazovku podobnou této](http://www.tvrdek.cz/weblog/vzdelani/72/tento-clanek-neni-dostupny-ve-vasi-zemi/). To, že je zapotřebí potvrdit datum narození u videa, kde se vyskytuje žena v plavkách, ale kdyby tam bylo video někde z Gazy, tak se nic nestane, jsem překousl – Američani jsou vadní. Ale restrikce ohledně **zemí a práv** mě opravdu štvou.

[Teď Last.fm](http://blog.last.fm/2009/03/24/lastfm-radio-announcement) (v době psaní tohoto článku je u odkazovaného přes 1000 komentářů, ale přibývají tam každých 5 minut nové…). **Chápu**, proč potřebují peníze – hudební společnosti vyžadují poplatky. **Chápu**, proč vybrali USA, VB a Německo – hlavní tři trhy. Všechno to **chápu**, ale to ještě neznamená, že to přijímám. Je to prostě **neetické, nespravedlivé, štve mě to**. Mohl bych platit méně než stokorunu měsíčně za rádio bez reklam, proč ne. Ale jde o princip. Jsem **horší** než Američan nebo Němec? Mám **smůlu**, že jsem se **narodil někde jinde**? Mám svými poplatky **platit za posluchače z těchto zemí**? Když si zaplatím a pojedu někam na dovolenou, bude mi rádio fungovat?

Dnešní píseň je něco, co nahráli hudebníci ve studiu na patnáctý pokus a zvukaři **vyretušovali k dokonalosti**. Pak to hudební společnosti napálily na obskurní staré nosiče jménem CD v pravěkém formátu nebo prodali přes internetové obchody s [ochranami omezujícími normální zacházení](http://latrine.dgx.cz/originalni-cd-do-meho-pocitace-nesmi). Nikdy jsem si originální CD nekoupil a nikdy to ani neudělám.

Naopak jsem byl na **mnoha krásných koncertech**, za které jsem ochoten zaplatit stovky nebo i tisíce korun. Proč ne? Umělec něco předvedl, koncert nebo vystoupení je to, co prodává. To je práce, to není pasivní příjem z nahrávek. Chceš víc peněz? Udělej více koncertů. Pokud jsi dobrý, vyprodáš je. **Jak lidi vědí, že je umělec dobrý?** No, většinou se asi nerozhodnou po zaslechnutí písničky v rádiu nebo v televizi, že jdou na koncert. Rozhodnou se na základě alba. Album je prostě „preview“ autora, kterým láká na koncert a také něco, co zanechá této společnosti navždy. Například Led Zeppelin už nehrají, ale jejich alba máme :) . Mám Led Zeppelin rád, ale nevím, proč bych měl platit za jejich písničku, když ji nemůžu slyšet živě. Když už nehrají, tak ať holt začnou a nebo ať dělají něco jiného, co je uživí, třeba zahrádkářství…

Jenže takhle to prostě nefunguje. Asi proto, že je to (podle mě) relativně spravedlivé. **A na spravedlnost nebo etiku jsem v tomto světě už rezignoval.** V tomto světě už nikdo nic nedělá pro radost nebo proto, že by to tak logicky být mělo a je to spravedlivé, ale **jen a pouze pro peníze**. Někdy mi přijde, že tenhle svět je už opravdu nějaký zlý a špatný, zkažený. Nevíte o nějaké jiné planetě? A nebo… Uvažoval jsem, že bych se na tuhle civilizaci [prostě vykašlal a zmizel někde v přírodě](http://www.csfd.cz/film/229841-into-the-wild/). Asi bych měl **klidnější život**. Bez vlád, bez nahrávacích společností, bez hypoték a světových krizí. Stačilo by, že bych si uměl ulovit rybu na večeři.