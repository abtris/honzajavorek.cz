Title: Malé zděšení, předměty, Raahe a jazyky s EILC
Date: 2008-06-11 05:22:00
Tags: erasmus, škola

Tak jsem se konečně po nějaké době odhodlal smazat ze svého *tudů* úkol „podívej se na ty maily o Oulu“. Šel jsem do Gmailu, poklikal pár štítků a hvězdiček a dostal se na pár **prachem již trochu opatřených a sluncem vybledlých e-mailů** od [naší milé koordinátorky](http://www.fit.vutbr.cz/~studena/). A co nevidím :) . Zase jsem toho spoustu prošvih!

## Termín sem, termín tam, co já s nima udělám…

Dedlajn **konec května**. Zavřel jsem oči a v hlavě se mi zjevilo brněnské hokejové Rondo a kotel fanoušků skandujících „ááááá jééééé – ááááá jééééé – ááááá jééééé“. Zhluboka jsem polkl, ač nebylo co, a zavřel jsem oči podruhé. Tentokrát jsem viděl oblíbený pokřik na nepřítele při odchodu k trestné lavičce… „Vypadni! Vypadni! Vypadni! Vypadni!“ :D

No ale přečetl jsem si pár stránek a poslal nějaký ten mail. A samozřejmě mi paní Studená potvrdila – je to jak psal Matti :) . **Do podzimu se mám vážně flákat**, všechny současné dedlajny jsou jen pro ty, co se s námi rozloučí už příští semestr. A já si říkám… Proč děsíte nevinné lidi? :D

> Dobry den, vyjizdite-li az v letnim semestru 2009, mate cas. Navstivte stranky OAMK a zjistete si deadline a veskere nalezitosti prihlasky, at nezapomenete podruhe :-).

Asi si mne nepamatuje z [oné památné středy](http://honzajavorek.cz/blog/erasmus), kdy jsem jí svou přihlášku vrazil do rukou den po termínu… Ale opravovat ji, že to by bylo už mé třetí zapomenutí, se mi nechtělo
:D .

## Raahe

Ač se mě to ještě moc netýká, kouknul jsem se na ty předměty… Nabídka, kterou jsem měl v mailu, byla ale do [Raahe](http://maps.google.com/maps?f=q&hl=cs&geocode=&q=raahe&sll=49.223844,16.582586&sspn=0.007568,0.017917&ie=UTF8&ll=64.862941,25.114746&spn=0.630033,2.293396&z=9&iwloc=addr). No nakonec je to asi tak, že mezi Oulu a **Oulu-Raahe** se vybírá nějak takto:

> Muzete si vybrat dle predmetu, ktere Vam budou vice vyhovovat – lisi se pouze deadline.

> Raahe is equal department of Oulu UAS. So we both have same partners and all students from partner institutions may choose studies at either School. So you are welcome to send students also to Raahe. They even have wider selection of ICT courses in English, because the entire degree program in ICT is run in Raahe.

No… Takže kdo ví, kde jednou ještě skončím…

## Předměty

Semestry jsou zjevně v OAMK nazývány jako Autumn/Spring, takže kdybych to tady na blogu v budoucnu nějak motal, zimním semestrem myslím vždy ten podzimní a letním ten jarní :D .

Co jsem si tak všiml, předměty mívají kreditované **v rozmezí přibližně 3–5 ECTS**. To by znamenalo, že abych naplnil své povinné minimum volitelných kreditů, mohlo by mi stačit zapsat si třeba tři předměty. A to by mohlo v důsledku znamenat, že bych měl hodně šetřit penízky, protože bych mohl mít hodně volného času a bakalářku přeci nebudu psát každý den :D … Zvláště, pokud se mi třeba povede vyplnit nějaké kredity např. angličtinou O:) .

No předně bych si měl už asi **vymyslet bakalářku** a začít řešit podle tématu s kým ji budu mít, jak dobře ji půjde konzultovat dálkově a případně kde ji vůbec budu oficiálně dělat (tím teď myslím jestli u nás, jak psal Matti, nebo nakonec stejně u nich). Ona ta bakalářka je asi nejnejasnější věcí na celém mém Erasmu, takže by nebylo od věci začít objasňovat – to ale, domnívám se, půjde jen s *konkretizací* tématu :) .

Kdyby někoho zajímal [ten papír](files/courses0809.pdf)… Já se ale spoléhám na to, že si ty letní předměty v září najdu trochu lépe popsané a rozebrané na pěkném OAMK webu… Já mám tak nějak raději weby než takovéto doc/pdf papíry :) .

## EICL kursy

Přípravné **jazykové kurzy EICL** jsou nějaká sponzorovaná akce u Erasmu, která by mi měla umožňovat přihlásit se třeba na kurs finštiny ještě před vlastním studiem v Oulu. Říkal jsem si… Jupííí, o to bych opravdu docela stál! :) No ale mám smůlu, nevím jak v zimě, ale v letním semestru se nejen v Oulu, ale v celém Finsku tyhle kursy nepořádají. I bez ohledu na EICL – v nabídce předmětů OAMK jsem pak zahlédl *Finnish Survival Course* za 3 kredity, ale jen v zimě. Možná o starost méně, ale asi mě to docela mrzí. Smůla, budu se muset holt na vlastní pěst zakecat s nějakými místními slečnami.

> Possibility to try out so-called Tandem studies, that is, working together with a Finnish partner student in order to learn about the Finnish language and culture, and teach the Finnish student English/your native language and culture of your country of origin.