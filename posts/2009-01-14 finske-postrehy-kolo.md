Title: Finské postřehy: Kolo
Date: 2009-01-14 01:26:00
Tags: erasmus, finsko, oulu, sport

Kolo je v Oulu a možná i obecně ve Finsku naprostý fenomén.
**Jsou všude.** Asi ne úplně všude jako v Amsterodamu, ale i tak…
Kdo nevlastní kolo je nula. Nikam se nedostane, nic nezmůže, nemůže
jezdit s ostatními. Všichni mají kolo a **všichni jej používají**.
Stará škaredá kola, nová pěkná kola, s převody i bez, Shimano
neShimano, Merida neMerida, jezdí staří, mladí, lidi středního,
malého i nemalého věku. A samozřejmě **v zimě**.

Bicykl je zde tedy **životní záležitostí**, základní investicí.
Svůj jsem koupil od zdejší kolejní cyklopřekupnické mafie, Andreie
a Lorenza. Za 90 € mám kolo, kterému by se u nás všichni
**vysmáli** (jedna brzda, zvonek, žádné převody, rám posazený dole,
rok výroby pamatuje trabanty), ale tady patří mezi ten
**hezčí průměr**. Kolo není záležitost stylu nebo společenského
postavení. Řeší se jen „máš – nemáš“. Stejně jako obleční apod. Buď
vám je zima, nebo není. Jestli vypadáte pěkně, to je každému
v –20°C jedno.

![obrázek](images/91.jpg){: .left }Oulu je i ve Finsku pro
cyklistiku stvořené více než je obvyklé. Celé město je pokryto
**širokými chodníky, cyklopěšími stezkami, …** Na kole (a pěšky) se
dostanete úplně všude a to velmi pěkně. Jako cyklista nikoho nikde
nepřekvapíte, chodci mezi vámi umí chodit a auta s vámi počítají.
Světlo byste asi mít měli, protože je tu například teď většinu dne
tma, ale prakticky ho nepotřebujete, protože
**všechny chodníčky a stezky jsou pod lampami** a to i v místech,
kde byste v ČR čekali temno a lupiče za stromem.

To mě přivedlo ke dvěma myšlenkám. První je,
**že se ve Finsku nekrade** (určitě jo, ale v jiném měřítku než
u nás, nebo jak říkali Adrien a Denis, ve Francii). Pohodíte někam
kolo a za tři dny je stále tam. Pověsíte si bundu s čímkoliv
v kapsách někam, kde chodí 400 lidí denně a je to 2 metry od
východu z budovy, ale i když tam přijdete za pět hodin, najdete ji
tam přesně v původním stavu, ač tam už visí třeba i sama. Druhá
myšlenka se týká toho, jak je možné,
**že se tady dá jezdit nejen na sněhu, ale i na ledě**.

<iframe width="560" height="315" src="https://www.youtube.com/embed/BkS6tlVTMqA" frameborder="0" allowfullscreen></iframe>

Každý den je z ulic totiž uklízen sníh. Myslím normálně rolbami,
**silničáři to prostě projedou a posypou** kamínky. A nejen ulice!
Přesně toto udělají s tak 80% všech těch 600 km cyklostezek, co
tady jsou. A dělají to moc poctivě. No. Takže je tu krásný
„udupaný“ a smetený (bílý!) sníh, po kterém je radost jezdit. Když
je led, je posypaný. Po tom už je menší radost jezdit, ale pořád
větší… než zatáčet :D . Mimochodem, ty **převody nepotřebujete**,
Oulu je kompletně placaté a největší problémy budete mít s mostem
přes železnici.

Ježdění na sněhu je geniální věc. Sníh je
**perfektní povrch pro kolo** – když neděláte blbosti, nesmýká se,
drží vaše kolo a můžete po něm jet normálně 20–30 km/h bez
jakýchkoliv zábran, klidně se můžete ještě levou rukou drbat
v uchu. I když to asi ne, protože ucho máte většinou pod čepicí
nebo čelenkou, aby nezmrzlo. Každopádně… Jede se po sněhu stokrát
lépe než po trávě a jiných terénních záležitostech a jede se po něm
snad i lépe než po betonu. Když se náhodou blbě otočíte a žuchnete
na zem… Tak co? Spadli jste přece **do sněhu** ;) .

<iframe width="560" height="315" src="https://www.youtube.com/embed/Fhu-LJVJO7o" frameborder="0" allowfullscreen></iframe>

Jiná je to ovšem s ledem. **Led je sviňa.** Když jeden den přes noc
polovina sněhu v Oulu roztála, protože bylo kolem nuly a možná
i více, ale zrána najednou vše namrzlo, nebylo ježdění na kole
zrovna potěšením. Člověk odvážně vyjel a po pěti metrech ležel
**rozplácnutý na zemi** s otlučeným zadkem. Nene, led není
cyklistův kamarád. Samozřejmě, velká část Oulu je posypaná a i po
zledovatělých chodnících se dá jezdit, ale člověk jen na chvíli
zaváhá a omylem vjede na kousek zcela ledové plochy a je s ním
ámen. Stejně tak zatáčení. Najíždění na nějaké nerovnosti na
chodníku je vždy rizikové a zatáčení taky. Pokud tyto dvě věci
navíc spojíte, máte zaručený pád. Někdy se na ledě ani
**prostě zatočit nedá**. Ať to uděláte jakkoliv, spadnete. Moje
skóre za cestu do města a zpět plus malá projížďka po městském
cetru (tipuju 2 hodinky venku) je asi pět pádů ku jednomu jedinému
„podchycenému“, kdy jsem omylem vjel na totální led, ale při pádu
jsem se postavil na nohy, vyvážil to a zůstal i s kolem stát.
Příjemné je, že se vám nikdo **nesměje**, protože je to normální
:) .

Takže, dámové a pány, jestli máte za oknem sníh a na kole
pneumatiky aspoň 5 cm široké se vzorkem odkoukaným od traktorů nebo
podobným, **nebuďte srabi a běžte to roztočit ven**. Ježdění na
sněhu je úžasné!