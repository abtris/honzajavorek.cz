Title: Mám koloběžku
Date: 2009-07-14 14:14:00
Tags: sport

Tak mám [koloběžku](http://honzajavorek.cz/blog/kolobezka). Dostal jsem ji od [Martina Jandy](http://www.martinjanda.com) do opatrovnictví. Není taková, jakou jsem si představoval, ale na rozdíl od ní především **existuje** a mám ji v pokoji.

## Výhody

-   taková nějaká objížďka povinností, obchodů apod. je mnohem **rychlejší**
-   dá se s ní **cestovat v MHD** bez větších obtíží
-   má velké a nafukovací gumy, takže **přejede prakticky „jakoukoliv“ překážku**
-   je to **sportovní** model
-   **z kopce** je to fakt „fičák“

## Nevýhody

-   je poměrně **velká**
-   **do budov** se moc brát nedá
-   **v dešti** je to síla, chce to blatníky
-   **do kopce** je to opravdu zabíračka
-   Brno je opravdu **kopcovité město** a v zásadě platí, že někam dojet (z kopce) je bleskově rychlé, ale vrátit se zpět (do kopce) je spíše utrpením

## Závěr?

Tím, že je velká, dokáže se vypořádat s blbým terénem a asi i to ježdění do kopců je pohodlnější. Na druhou stranu není tak dokonale kompaktní a přenosná. Hledání kompromisu je nesmysl – myslím, že už právě tento typ koloběžky je kompromisem mezi kompaktností a dobrými jízdními vlastnostmi. Ježdění do kopce se nijak spravit nedá, to je vlastnost koloběžek :) . Takže **takhle na léto dobré**, budiž, ale v koutku mysli znovu uvažuji o kole. O nějakém *nic moc*, akorát na to *popojíždění*, které by mi neukradli a pokud, tak by mě to tolik netrápilo.

Problém každodenního vyjíždění je také v tom, že **člověka nebaví nástroj „vytahovat“**. Lézt pro kolo nebo koloběžku někam do sklepa, to je opruz. Dobrá věc je, když bydlíte v přízemí (jako já vloni o prázdninách) nebo máte svůj dopravní prostředek někde v přízemí, za jedinými dveřmi. Jenže **když něco v ČR nemáte dobře schované, ukradnou vám to**. Takže by se také mělo počítat s tím, že vám ho ukradnou. Nejlépe tedy právě něco *nic moc*, akorát na to *popojíždění*.

Uvidím, jak to bude. Na školní rok budu bydlet tak, že vytahovat kolo by neměl být opruz. Kdybych měl **jedno městské kolo** s blatníky a **jedno sportovní kolo** na vyjížďky po lesích a po republice, mohlo by to být fajn. Kdybych si pořídil nové možná by to tak mohlo být. Akorát s tím, že kdyby mi to současné staré potom ukradli, tak by mě to mrzelo.