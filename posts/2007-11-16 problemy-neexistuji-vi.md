Title: Problémy neexistují VI
Date: 2007-11-16 01:00:00
Tags: ego, management, názory

Co na závěr? Nic moc, pár dalších bezvýznamných a zdlouhavých
souvětí doplněných o několik neužitečných odkazů ;) .

## Zlý a špatný

Jsme u konce seriálu a zdálo by se, že už nemám o čem psát. No,
zkusím ještě pár slov o spravedlnosti. Značně vás prosím – nebuďte
naivní. **Svět je zlý, ošklivý, nespravedlivý** a rozhodně
nefunguje tak, jako v pohádkách. Zároveň je to
**zcela dokonalé místo k životu**, které funguje, kde žijeme, kde
je krásně a kde můžeme být hrdi na každý den, jež na něm strávíme.
Spravedlnost neexistuje, zapomeňte na ni. Myslím si, že svět je
naprosto úžasný a dokonalý, ale nespravedlnost je prostě jedna
z vlastností. S tím se musí počítat. V tomto směru je život
jednoznačně zlý a špatný, ale když o tom člověk ví předem,
nepřekvapí ho to a může toho i využít. Tak to bylo a tak to zřejmě
i je. Ani zvířata nehrají na spravedlnost, řídí se přírodními
instinkty, kde silnější nebo důvtipnější vyhrává. Proč by se měli
lidé řídit jinými? Neřídí se. A řídit se nebudou. Pokud máte třeba
nějakou nemoc, pak je to asi nespravedlivé, ale je to tak, takový
je život.

Svět si na rovnoprávnost nehraje, **každý to schytáme úplně jinak**
a je jen na nás, jak se s tím vyrovnáme. Máte sice hroznou nemoc,
ale přesto máte šanci. Jiní ji vůbec nedostanou. Když naběhne
chlápek se semtexem na nádraží a odpálí se, zruší třeba
200 jedinečných životních příběhů a ani jeden z nich si to
pravděpodobně nezaslouží, ale holt je nás 7 miliard, tak to příroda
ředí a moc se s námi neštve. Nemají šanci a nemohou nic dělat.
Můžou se s tím akorát smířit, ale na to nemají ani moc času, asi
setinu vteřiny.

## Žij!

Musí to tak být? Musí. Cynické? Samozřejmě. Tak to funguje, tak to
je. Myšky jsou hrozně fajn, ale kdyby je nikdo nežral, tak tu
nemáme kočky a ty jsou přece taky fajn. **Příroda.** Nespravedlivá,
ale stejně je úžasná, protože **funguje**. Pokud toto nepochopíte,
budete se trápit a bojovat proti větrným mlýnům. Pak se asi
koukejte na medvědy od Kolína (*Pane, pojďte si hrát!*) a litujte
toho malého, že se nechá napálit a svět je k němu krutý.  
Přírodu nezměníme a pokud nám dělá problémy, smiřme se s nimi,
protože trápením se s nimi jen ztrácíme čas, který můžeme **ŽÍT**.

## Jak přežít

Nakonec pár odkazů. Je to trochu neuspořádané a některé články jsou
spíše pro lidi z ajtý, ale věřím, že se s tím holt, milé čtenářky a
milí čtenáři, poperete. Je tam toho spousta o time managementu,
protože hodně svých problémů a stresu dokážete vyřešit právě tím,
že si poradíte se svým časem. Jak se vypořádat se světem kolem
sebe, radí knihy o rozvoji osobnosti.

-   [GTD](http://en.wikipedia.org/wiki/Getting_things_done)
-   [time management](http://management.blog.lupa.cz/0604/nejcastejsi-omyly-v-rizeni-casu)
-   další [TM](http://interval.cz/clanky/setrete-svym-casem/)
-   [čtete?](http://headrush.typepad.com/creating_passionate_users/2006/04/the_myth_of_kee.html)
-   [produktivita v práci](http://raibledesigns.com/rd/entry/tips_for_productivity_and_happiness)
-   [knížky o rozvoji osobnosti](http://www.mgmtpress.cz/vypis.php?hledej=&kde=vse&kateg=f&x=19&y=17)
-   [učíte se?](http://www.vzdelavanionline.cz/test1.php)
-   [FranklinCovey](http://www.franklincovey.cz/knihy-vice-informaci.html)
-   [TM pro lidi na volné noze](http://f6design.com/journal/2007/03/15/time-management-tips-for-freelancers/)
-   a
    [ještě jeden TM](http://www.beze-slova.cz/magazin/nemam-cas/)