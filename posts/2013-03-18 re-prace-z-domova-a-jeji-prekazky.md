Title: RE: Práce z domova a její překážky
Date: 2013-03-18 11:40:52

Kamarád mi poslal odkaz na Dagiho článek [Práce z domova a její překážky](http://www.dagblog.cz/2013/03/prace-z-domova-jeji-prekazky.html) s tím, že s obsahem naprosto souhlasí a co že na to jako já.

<blockquote class="twitter-tweet"><p>Práce z domova a její překážky <a href="http://t.co/AIlxqH07tp" title="http://www.dagblog.cz/2013/03/prace-z-domova-jeji-prekazky.html">dagblog.cz/2013/03/prace-…</a> Uplny souhlas //cc @<a href="https://twitter.com/honzajavorek">honzajavorek</a></p>&mdash; Michal Svec (@svecmichal) <a href="https://twitter.com/svecmichal/status/313566445177020416">March 18, 2013</a></blockquote>
<script async src="//platform.twitter.com/widgets.js" charset="utf-8"></script>

Zkusím stručně napsat, jak to teda vidím:

## Kontext

Kontext chybí pouze v tom případě, že existuje nějaké *společné dění, mimo které se nacházíte*. To by ale ve správně [distribuovaném týmu](http://bob.mcwhirter.org/blog/2010/09/13/remote-worker-distributed-team/) existovat nemělo. Distribuovaný tým není o tom, že dva lidi pracují doma a zbytek sedí v kanceláři a má [watercooler conversations](https://www.youtube.com/user/jonlajoie/videos?query=Watercooler+Conversations), o které ti dva přichází. **V distribuovaném týmu sedí doma** všichni a tyto konverzace mají na IRC, na GitHubu, na Campfiru. Protože je technicky nemožné mít takovou konverzaci jinde, vede se prostě tam a nikdo o nic nepřichází. Pokud se dva lidi z týmu sejdou a sedí vedle sebe, vedou ty konverzace taky tam, protože tam je to *společné dění* a soukromou konverzací by se z něj vyřadili. Správně to má tedy být přesně naopak.

## Komunikační bariéry

S těmi je problém vždy a všude. Jde o to, že člověk chce pracovat a [eliminovat maximum všech vyrušení](http://blog.ninlabs.com/2013/01/programmer-interrupted/). Jeho cílem tedy je, aby s ním nikdo nekomunikoval, pokud zrovna nejde na oběd. Cílem druhých je však toho člověka odchytit a něco superdůležitého mu sdělit. Kancelář vidím jako extrém v dosažitelnosti (vyruší vás kdokoli, kdykoli), domov jako extrém v nedosažitelnosti (když nebudete chtít, nikdo se vás prostě nedovolá). Ideál je ale někde uprostřed - **komunikaci umožnit, ale rušit minimálně**. Moc se mi líbí, [jak to dělají v 37signals](http://bigthink.com/videos/why-you-cant-work-at-work). Tam si píšou na jabber nebo mail, i kdyby měli sedět hned vedle sebe, protože příjemce má možnost si to nepřečíst hned a nenechat se vyrušit. Sem tam si ale zprávy vybere a odpoví. Normálnímu člověku to zní asi vadně, ale když je vaší prací přemýšlení a psaní kódu a ne zvedání telefonů a lepení obálek, časté vyrušení je pro vás prostě největší katastrofa. Neustálé vyrušování byl pro mne jeden hlavních důvodů, proč jsem začal nenávidět kancelář a nakonec z ní úplně odešel. Potřebuji klid na práci - *zalézt si do dílny a tvořit*.

## Stereotyp

Stereotyp mám mnohem více spojený s denním dojížděním do kanceláře, kde trávím 8 hodin od pondělí do pátku. Teď pracuji z domova a stereotyp je asi to poslední, co bych pociťoval. Dagi vysvětluje, že **změna prostředí zvyšuje výkon**, s čímž zcela souhlasím. Kdybych teď zašel někam do kanceláře, budu se cítit velice produktivně, stejně jako jsem se cítil produktivně první dny doma. Jenže po čase si zvyknu a upadám do stereotypu, ať je to jedno nebo druhé, tak prostě člověk funguje. Mám-li si však vybrat, jednoznačně hlasuji pro **možnost, jež mi změnu (a tedy návrat do produktivity) umožňuje**. Já si z domů do té kanceláře mohu zajít. Nebo si dám práci večer. Nebo v kavárně. Každé úterý chodím pracovat do kavárny, abych do stereotypu neupadal. Více jak jedno dopoledne bych tam nevydržel, ale v kontextu celého týdne je to velice osvěžující!

## Jaký si to uděláš...

...takový to máš. Neříkám, že Dagi nemá pravdu, nebo že já ji mám, spíš jsem chtěl ukázat, že **nad všemi těmito věcmi se dá polemizovat a záleží na konkrétním nastavení samotného člověka a jeho týmu**. Pokud není tým dostatečně a dobře distribuovaný (a podle toho také řízený), překážky v komunikaci určitě budou znatelné. Pokud má někdo rád pevné ukotvení dne, doma se neumí motivovat k práci, práce v kavárně jej děsí, chybí mu kontakt s kolegy a rád si čte v MHD, tak pro něj práce na dálku není a veškerá polemika jde stranou. Každý jsme přece z jiného těsta.
