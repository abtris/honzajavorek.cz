Title: Finské postřehy: Kamarádi
Date: 2009-02-11 19:08:00
Tags: erasmus, finsko, oulu, zážitky

Už to slibuji dlouho, ale stále jsem se k tomu nedostal. Kdo jsou
ti lidé, které vidíte na fotkách nebo můžete spatřit na videích?
Finové, Francouzi, Španělé… Je nás tady na
**Otokylä v bloku A** asi 60, možná i víc. Pokusím se vám
představit lidi, se kterými trávím nejvíce času.

![image](http://blog.javorek.net/image/70/)
## Spolubydlící – Flavien, Martiño (Laura), Şafak

![image](http://blog.javorek.net/image/71/)V jednom pokoji bydlím
s **Flavienem** z Francie. Studuje tady na School of Business. Je
fajn, ale je hodně vysazený na úklid a pořádek, tak se často
rozčiluje kvůli nádobí nebo koupelně :P . My ostatní ale moc
neprotestujeme, protože víme, že jsme prasátka a správně to má být
jinak. Myslím, že mě už skoro naučil mít rád umývání nádobí. Taky
chodí spát v rozumné noční hodiny, což se o mě říct nedá, já mám
denní režim trochu naopak, takže ho někdy budím, ale holt nedá se
nic dělat. Ještě si nikdy nestěžoval tak, že by ho to opravdu
výrazně štvalo, oba se snažíme být tolerantní. Jinak je s ním
sranda :) . Učil jsem ho hodně slov česky a on si je všechny
pamatuje (i slušné věci!), což se o mě a francouzských slovech říct
nedá, protože vůbec nejdou ani vyslovit :D . Na fotce uprostřed
svých italských přátel.

![image](http://blog.javorek.net/image/72/)**Martiño** tady je od
minulého semestru a byl to první spolubydlící, kterého jsem měl. Je
z Viga (1. pád Vigo), z Galicie ve Španělsku. Proto s ním taky moc
španělštinu neprocvičím – mluví galicijsky, což je blíž
portugalštině než španělštině. Ach jo :) . Martiño má přítelkyni,
Finku **Lauru**, tak si ji sem někdy vodí. Jeho tutorka je Sinikka,
takže s tou se kamarádíme taky hodně a často je u nás na pokoji.
Martiño studuje elektrotechniku na School of Engineering a někdy
jsem mu pomáhal kompilovat C++ a Javu v Ubuntu. Ukázal jsem mu
Eclipse a byl z něj nadšený :) . Martiño je strašně fajn a tady je
asi jeden z mých největších kamarádů, dokážeme dělat srandu, vtipy,
opravdu se dobře bavit. Liší se tak nějak od ostatních Španělů,
není až takový „typický Španěl“, řekl bych. Mluví velmi dobře
anglicky, co se týče slovní zásoby, komunikativnosti a gramatiky.
Výslovnost je taková trochu galicijská a někdy mě opravdu přivádí
k záchvatům smíchu (nazvat pumpičku na kolo *plum* místo *pump*, to
už mě dostalo). Na fotce s Laurou a Antoniem.

![image](http://blog.javorek.net/image/73/)**Şafak** je z Turecka a
studuje na School of Business. Pochází z malé vesničky daleko na
východě Turecka, ale studuje v Istanbulu. Ukazoval mi moc pěkné
fotky z Turecka a vyprávěl mi o něm. Ze začátku měl problém
s angličtinou, ale rychle se rozmluvil a hodně se zlepšil. Je
hrozně hodný. Je to muslim, takže ho někdy najdeme, jak se klaní a
modlí, ale nevadí nám to. Taky nechodí na párty, protože nepije
alkohol (jako všichni muslimové, alespoň teda všichni muslimové
tady). Ale asi není ani tak moc společenský, protože jsme mu
vysvětlovali, že pít nemusí a může se dobře bavit, že jde o lidi,
ne o alkohol, ale stejně na párty nechodí. Žije v pokoji s Martiñem
a tak je někdy trochu vyvedený z míry, když tam má Martiño Lauru.
To pak chudák chodí různě po pokoji, protože je mu blbé být s nimi
v jedné místnosti (i když si třeba jen povídají a tak :) ), až mi
ho bývá líto :) .

## Španělsko – Antonio, Narciso

![image](http://blog.javorek.net/image/74/)**Antonio** bydlí hned
na pokoji vedle a je z Valencie na jihu Španělska. S ním tedy
španělštinu procvičovat můžu. Je s ním sranda a začínáme být taky
dobří kamarádi, protože tráví většinu času s Martiñem… Až si z něj
děláme srandu, že Laura má konkurenci… A vůbec si z něj děláme
srandu, že má zlomené srdce, že na něj Martiño nemyslí tak jako on
na něj… :D

**Narciso** je taky z Galicie a je to Martiñův dobrý kamarád
z Viga. Je to běžec, sportovec. Taky tady je už semestr a taky
tráví hodně času s Martiñem, takže i se mnou. Martiño jej oslovuje
vždy při uvítání ze srandy „PERRRRO!“ (nebudu překládat ;) ), takže
někdy přesně vím, s kým mluví do telefonu apod. a dělám si z nich
srandu, protože jim často rozumím :D . Zprvu mi Narciso připadal
jako takový ten typický nagelovaný Španěl a moc se mi nepozdával,
ale je v pohodě :) . Na fotce je tady Narciso, Antonio je na fotce
nahoře se svou láskou.

## Francie – Denis, Adrien

![image](http://blog.javorek.net/image/75/)![image](http://blog.javorek.net/image/76/)Tyhle
dva jsem poznal jako úplně první ze všech Erasmáků, když vynechám
Andreie a Lorenza, od nichž jsem kupoval kolo. Poznal jsem je na
hodině XML, ale to si najděte v historii blogu, to sem nebudu
opisovat. Oba jsou party animals, kolem kterých se často všechno
děje, ale **Denis** (na fotce vlevo) je takový tišší element. Jenže
znáte to, tichá voda břehy mele. Zabydlel se velmi rychle,
momentálně chodí s Ellou :) . **Adrien** je opravdu zvíře všech
párty, je nesmírně aktivní a má velmi dobrou komunikativní
angličtinu, takže se nebojí s nikým mluvit a musí být prostě všude.
Asi tu není nikdo, kdo by si s těmahle dvěma rád nepokecal nebo
s nimi rád netrávil čas :) .

## Litva – Indre, Martynas

![image](http://blog.javorek.net/image/77/)S **Indre** sice tolik
času netrávím, protože nechodí na každou první nebo druhou párty
jako já, nemá ráda pivo a ve škole se nepotkáváme, ale byli jsme
spolu na nějakých akcích a třeba jsme strávili celé odpoledne
v muzeu a na hokeji.![image](http://blog.javorek.net/image/78/) Je
do všeho správně zapálená a je s ní sranda. Závodně hraje
basketbal, no je taky docela vysoká.

**Martynas** je živel odvedle, bydlí v pokoji s Antoniem. Trávíme
dost času, nechybí skoro na žádné akci. Je s ním sranda a rád
popichuje lidi. Má svůj smysl pro humor, který mi ale docela sedne.
Studuje nějaký speciální obor zaměřený na osly, ale když mi to
řekl, tak jsem myslel, že si dělá srandu a smál jsem se. No,
nedělal si srandu, takže se pak cítil trochu uražený :D . Martynas
a Antonio v akci:

## Československo – Martin, Filip, Miro, Anča, Palko, Peter

![image](http://blog.javorek.net/image/79/)Tady abych se bál něco
napsat… Ještě si to přečtou a pak mě někam zahrabou do sněhu ;) .
S Martinem a Filipem jsem byl na roadtripu do Švédska. **Martina**
fascinují vojenské věci a zbraně a je fajn, je pro každou srandu.
**Filip** (na fotce) je tady už od minulého semestru a dobře se
s ním povídá, hned mi byl sympatický. A to nejen proto, že má taky
holku na Slovensku ;) :P .

![image](http://blog.javorek.net/image/80/)**Miro** (Slovensko) je
kapitola sama pro sebe. Ten můj blog, zdá se, čte, takže tady musím
být opatrný :P . Určitě není nějaký šílený „party animal“, ale umí
se bavit a hlavně se svou Rychlou Rotou z pokoje 512 umí udělat
taky hodně srandy :) . Pití alkoholu nepovažuje za něco extrémně
podstatného nebo nutného, chodí do posilovny a u některých jeho
fotek na Facebooku aby se člověk bál, jestli se nechystá na nějakou
kulturistickou soutěž :P .
![image](http://blog.javorek.net/image/81/)Má fotogenický ksicht a
na všech fotkách vypadá jako modelka :D . Když se to sečte a
vynásobí, dá se vlastně s odstupem říct, že má docela slušnou
*Playboy image*, i když spíš tak nějak mimochodem, není to nějaký
*namyšlený boreček*, to právě že ne, spíš naopak, je fajn.

**Anča** je tady jediná Češka a se svým údělem bojuje statečně :D .
Je z VUT jako já, akorát ze stavárny. Dobrá kámoška, je tady
prakticky stejně dlouho jako já a moc rád si s ní pokecám. Je s ní
sranda :) . Teď si tak říkám, že na hodně akcích jsem ji taky
neviděl, takže asi taky bude v tomhle ohledu mírnější živel :P . Na
fotce s Martinem.

![image](http://blog.javorek.net/image/82/)![image](http://blog.javorek.net/image/83/)**Palko a Peter**
jsou slovenští „filmaři“, studují tady na School of Dance and
Media, která je shodou okolností ve stejné budově jako moje
technika, takže se tam potkáváme. Oba jsou to sympaťáci a jejich
přístup a humor mi sedí, ale ještě jsem neměl příležitost
prozkoumat je nějak blíž, protože tu zatím nejsou moc dlouho. Viděl
jsem nějaké to video od Palka (na fotce vlevo) a bylo to super :) .
Je fakt poznat, že to studuje. Peter je na fotce se Sini.

## Rakousko, Německo – Armin, Martin, Lars, Simone

![image](http://blog.javorek.net/image/84/)![image](http://blog.javorek.net/image/85/)**Armina**
jsem původně tipoval někam do Brazílie, ale ukázalo se, že je
z Vídně :D . **Martin** je naopak přízvukem úplně jasný Rakušák.
Oba tvoří silné Rakouské komando, Martin je vyloženě živel a nesmí
chybět na absolutně žádné akci a párty. Co víc, Martin dokonce
nesmí chybět ani na žádné fotce :D . Má úžasnou schopnost nacházet
se na 90% všech fotek, ačkoliv jste původně zamýšleli fotit soby
nebo vlastně úplně cokoliv :D . Určitě je to jeden z mých
nejoblíbenějších Erasmáků tady, šíří kolem sebe zábavu a akci :) .

![image](http://blog.javorek.net/image/86/)![image](http://blog.javorek.net/image/87/)Lars
a Simone jsou z Německa. Nemám Německo ani Němce rád, ale jak jsem
i vždy říkal, spíš obecně. Nikdy jsem moc nevztahoval podobné
pocity na konkrétní lidi, kteří s nimi nemají nic společného.
**Lars** (na fotce s Kaťou) je fajn kámoš a rád s ním trávím čas.
Vedli jsme třeba dlouhé diskuse o finském a vůbec jakémkoliv pivu,
protože jeho i moje země vědí co pivo opravdu znamená :)) .
**Simone** (na fotce se Sini) přijela před pár dny, ale fajně jsme
si popovídali na Sangría párty a je to sympatická holka. Někdy jí
úplně všechno nerozumím, protože má silný německý přízvuk a mluví
celkem rychle – potom nestíhám chytat deformovaná anglická slova a
překládat je :D .

## Ostatní – Sinikka, Maarten, Mika, Ekaterina, Elżbieta, …

**Sinikka** (Sini, na fotkách výše) je tutorka mého galicijského
spolubydlícího a taky jeho kamarádka, takže jsme se rychle
skamarádili i my dva. Máme ji rádi a rádi se s ní dáme do řeči.
Její historie je tak složitá, že je až nepopsatelná. Je ze
Švýcarska, ale mám dojem, že prošla snad dalších 5 zemí, byla na
snad třech Erasmech a teď žije ve Finsku, takže teď se stará ona
o nás, Erasmáky :) . I když někdy spíš my o ni :D .

![image](http://blog.javorek.net/image/88/)**Maarten** je
z Holandska a je to asi jediný Nizozemec, s nímž jsem měl tu čest.
Má dredy a je to takový správný flegmatik. Nevím, jestli je to
proto, že v Holandsku jezdí na kolech snad i novorozenci, ale
Lorenzo si jej vybral jako pomocníka pro cyklomafii po tom, co
Andrei skončil Erasmus a odjel zpět domů do Rumunska. Mimochodem,
pokud se vám zdá (a třeba i z fotek), že každý druhý se tu jmenuje
Martin (Martynas, Maarten apod.), tak ano, je to tak, je jich tu
snad 10 :)) .

![image](http://blog.javorek.net/image/89/)**Mika** bydlí taky na
Otokylä, stejně jako třeba Sini. Bydlí ale na jiných blocích, blok
A je určen pro živelnou zahraniční pohromu jménem Erasmus. Mika je
oblíbenec úplně všech tady, je to člověk, který se taky umí
postarat o zábavu a žádnou zábavu nezkazí. Oblibu si získal asi
hlavně tím, že není uzavřený jako jiní Finové, ale je až nezvykle
extrovertní, přátelský a otevřený :)) . Byl nám řidičem na
roadtripu.

![image](http://blog.javorek.net/image/90/)**Elżbieta** nebo taky
**Ella** je Polka. Chodí s Denisem, studuje School of Business a
bydlí na stejném patře jako já, s Aničkou. Je to fajn kámoška, dost
často jsem s ní vedl dlouhé debaty a bavili jsme se o všem možném,
dokonce jsme rozebírali i finanční krizi apod. :) . Budu s ní (a
s dalšíma holkama :P ) dělat projekt do project managementu.

**Ekaterina, Kaťa**, je Ruska, která je tak skoro napůl Finka a je
docela střelená :D . Je to takové naše veřejné tajemství. Teď
odjela na měsíc domů, dělat zkoušky. Na fotce je nahoře s Larsem.