Title: Rešerše bankovních účtů
Date: 2012-07-05 01:11:21

Brzy mi skončí studentské konto u ČSOB, takže nastal čas porozhlédnout se po nějakém "dospěláckém" účtu. Před několika měsíci jsem potřeboval zřídit zvláštní účet pouze na přeposílání peněz, takže jsem udělal malý průzkum a nyní jej tedy vytahuji na světlo, abych se poradil se světem. Navíc se to může někomu hodit.

Byl jsem si už při průzkumu vědom toho, že se budu brzy koukat po nějakém hlavním, bězném účtě, takže jsou účty hodnoceny i z tohoto hlediska, nejen co se týče vhodnosti pro pouhé přeposílací účely. Co pro mě ale znamená běžný účet? V podstatě to, na co jsem si zvykl u ČSOB:

- Chodí mi tam peníze za práci.
- Používám jej pro běžné nákupy aj. transakce, trvalé příkazy, inkaso (účty za mobil).
- Má perfektní internetbanking (IB) s alespoň trochu bezpečným přihlašováním, kde nastavím vše důležité a mohu si nechat posílat mailem vše důležité (ne, mBank tohle se svým zmetkem nesplňuje).
- Je tam jen "hladinka" vhodná pro průběžný provoz, peníze navíc odesílám na spořící účty.
- Nemá nesmyslné poplatky (za transakci, za přijetí platby, ... no, ono jsou nesmyslné skoro všechny).
- Mám k účtu kartu, se kterou není žádný problém v zahraničí ani na internetu.
- Mohu peníze posílat do zahraničí, nebo je ze zahraničí přijímat.
- Mohu často zdarma vybírat z bankomatů (ATM), které jsou na každém druhém rohu.
- Mobilní aplikace apod. mě naprosto netrápí.

Co se týče bankomatů, nerad mám u sebe (tzn. i doma, nejen v kapse) větší hotovost. Vyhovuje mi platit všude všechno kartou, pokud to jde. Na ostatní věci je pár stovek v peněžence. Když dojdou, vyberu z bankomatu zase jen pár set. Takto mohu vybírat mnohokrát za měsíc.

Nemám rád, když mě něco omezuje - nechci přemýšlet nad tím, jestli vybrat z bankomatu, jestli vykonat transakci, v případě mobilního tarifu třeba jestli poslat někomu SMSku. Líbí se mi, pokud je to buď zadarmo, takže to nemusím vůbec řešit, nebo pokud je to za rozumný paušální či dostatečně malý jednotkový poplatek - ani jedno mě totiž nestresuje, mohu jednat bezmyšlenkovitě a nezabývat se tím. Cena účtu u ČSOB, tedy 0 Kč za měsíc, toto splňovala.

Jak vidíte, nebudu to mít s výběrem banky jednoduché, pokud chci zachovat většinu služeb při stejné ceně. Pusťme se do toho.

## Zuno

*   **vlastník** Raiffka (Rakousko) 
*   **karta** embosovaná Visa Classic (čip?) 
*   **ATM** automaty Raiffky nad 1000 Kč zdarma, jinak 18 Kč 
*   **IB** běžný & mobilní 
*   **opravdu zdarma?** 68 Kč/měs (zdarma jen když kartou 5K Kč nebo zůstatek 200K Kč) 
*   **pozn.** hezká funkce AUTOPILOT, pobočka jen v Praze, jde to i úplně zdarma, pokud člověk nechce trvalé příkazy a jiné funkce 
*   [web](http://www.zuno.cz)

### Subjektivně

*   **vhodné pro běžný účet?** poplatek za služby, drahé a nepraktické ATM 
*   **vhodné pro účet na přeposílání?** chybí trvalý příkaz ve zdarma verzi

## Air

*   **vlastník** PPF (ČR) 
*   **karta** čip + emboss MasterCard 
*   **ATM** AIR, ty nejsou ale skoro nikde, jinak 25 Kč (ale i z EU) 
*   **IB** běžný & mobilní 
*   **opravdu zdarma?** 150 Kč/měs za velký tarif, který má výběry, odchozí platby a výběry v EU zdarma (jinak 25 a 5 a nevímkolik Kč) 
*   **pozn.** hezká funkce výběrový kód 
*   [web](http://www.airbank.cz)

### Subjektivně

*   **vhodné pro běžný účet?** drahý ATM 
*   **vhodné pro účet na přeposílání?** odchozí platby 5 Kč 

## mBank

*   **vlastník** CommerzBank (Německo přes Polsko) 
*   **karta** čip + embosovaná Visa Classic 
*   **ATM** nad 4K Kč objem znamená 3x zdarma, jinak 35 Kč (kdekoliv), mimo ČR nad 2500 Kč zdarma 
*   **IB** běžný & mobilní + iPhone/iPad apps 
*   **opravdu zdarma?** až na ty výběry jo 
*   **pozn.** kontokorent 5-50K Kč, mají hnusné číslo účtu 
*   [web](http://www.mbank.cz)

### Subjektivně

*   **vhodné pro běžný účet?** hnusné číslo účtu, složité (a v určitém případě drahé) účtování ATM, moje osobní nedůvěra 
*   **vhodné pro účet na přeposílání?** OK :-) 

## Equa

*   **vlastník** Equa, fin. skupina Anacap (UK?) 
*   **karta** MasterCard, embosovaná za 99 Kč 
*   **ATM** kdekoliv za 9 Kč (celý svět) 
*   **IB** běžný & mobilní, připravují prý mobilní verzi 
*   **opravdu zdarma?** při příjmu 15K a víc je zdarma, jinak 99 Kč/měs 
*   **pozn.** je divná 
*   [web](http://www.equabank.cz/)

### Subjektivně

*   **vhodné pro běžný účet?** blbá karta, lepší se musí platit, poplatky za účet, vysoké nároky na objem 
*   **vhodné pro účet na přeposílání?** poplatky, nároky na objem 

## Fio

*   **vlastník** Fio (ČR) 
*   **karta** Fio Maestro Chip, jiná za roční/měsíční poplatek (např. standardní embos. čip. MasterCard nebo Visa jsou za 25Kč/měs.) 
*   **ATM** 10x z Fio zdarma, pak za 6 Kč (jenže těch Fio není zas tak moc), z ČSOB bankomatů za 6 Kč (ty jsou všude), jinak 35 Kč 
*   **IB** běžný & mobilní + Android/iPhone app 
*   **opravdu zdarma?** min. zůstatek 100 Kč 
*   **pozn.** nepochopil jsem rozdíl mezi osobním a podnikatelským účtem - vypadají stejně, výhodné pro transakce se Slovenskem (bez problémů, bez poplatků, transparentně)
*   [web](http://www.fio.cz/)

### Subjektivně

*   **vhodné pro běžný účet?** divná karta, lepší se musí měsíčně/ročně platit 
*   **vhodné pro účet na přeposílání?** OK :-) 

## ČSOB Studentské konto Plus (pro srovnání)

*   **vlastník** KBC (Belgie) 
*   **karta** embosovaná [Visa Classic Student](http://www.csob.cz/cz/Lide/Platebni-karty/Stranky/VISA-Classic-Student.aspx) s čipem 
*   **ATM** výběry ze všech automatů ČSOB (= ČSOB, Poštovní spořitelna, Volksbank) zdarma, jinak asi za 35 Kč 
*   **IB** běžný (& možná mobilní, nezkoušel jsem nikdy, na webu cosi píšou) 
*   **opravdu zdarma?** jo, platí se jen za nějaké služby navíc (vlastní nastavené informační SMS atd.) 
*   **pozn.** pěkné a přehledné IB, jednou ho člověk dostane (na základě potvrzení o studiu/ISIC) a dále mu bez ověřování jede až do 28 let (i když teď čtu: "Platí od 1. 8. 2010. Klienti, kteří nestudují a jsou starší než 19 let, platí za konto 50 Kč, za konto s výpisy elektronickou formou 40 Kč.", tak teď nevím), kontokorent do 20K Kč 
*   [web](http://www.csob.cz/cz/lide/ucty-a-platby/stranky/csob-studentske-konto-plus.aspx)

### Subjektivně

*   **vhodné pro běžný účet?** OK :-) karta v pohodě, ATM ČSOB jsou všude 
*   **vhodné pro účet na přeposílání nájmu?** OK :-) i když na tento účel teda trochu nevhodný typ účtu

Samozřejmě nemůžu zhodnotit kvalitu jednotlivých internetbankingů apod., přístup mám jen do toho od ČSOB a mBank, kterou jsem nakonec vybral pro to přeposílání peněz. Na druhou stranu, zajímal jsem se třeba i o vlastníky té které banky, abych případně věděl, jaké zprávy o kolabujících finančních skupin mě mají děsit. Jak dojde na mezinárodní platby, poplatky se vždycky objeví a bývají mastné. Ale to je asi tak nějak všude a počítá se s tím, takže jsem to tu vůbec neřešil. Taky jsem vůbec neřešil úrok, protože na jednoúčelovém nebo osobním průtokovém účtu je mi úrok úplně jedno - moje peněženka taky nemá úrok. 

Co byste poradili? Máte s těmito bankami a jejich účty nějaké zkušenosti? Dobré nebo špatné? Mám v těch svých kusých informacích nějakou chybu nebo nepřesnost? Budu rád za vaše komentáře :-)
