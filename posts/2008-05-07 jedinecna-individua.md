Title: Jedinečná individua
Date: 2008-05-07 12:11:00
Tags: názory

Jaký je rozdíl mezi bláznem a zvláštním, jedinečným člověkem? Není
to nakonec jen v úhlu pohledu? Dle mé skromné teorie je blázen
naprosto totéž jako zvláštní člověk, individuum, jedinečný člověk.
Ta označení mají stejný význam, jen různý podtext – jednou to
myslíme obdivně, jednou hanlivě. Označujeme ale tytéž lidi.

Člověk je jedinečný právě proto, že je něčím zvláštní a zajímavý.
Kdyby se choval konformně, nemohl by být nezapomenutelný a
individuálně lepší či horší než ostatní. Označení člověka za
jedinečného nebo pomateného je pak zcela subjektivní dojem,
relativní měřítko vzhledem k zažité hladině normálnosti ať už
společnosti, nebo nějakého *osobního normálu* hodnotícího jedince –
a to samozřejmě historie lidstva u významných jedinců mnohokrát
potvrdila.

To, že génius může být „neprávem“ (kdo je v právu, když je to
označení relativní?) nazýván bláznem, je již tak nějak všeobecně
díky historii přijato a bere se na to někdy ohled. Avšak to, že
bežně na každém rohu lidi hodnotíme stejným způsobem a děláme si
svůj seznam „pod svůj normál“ a „nad svůj normál“, to už nikdo
nevnímá.

Pokud se mi někdo zdá divný, jak můžu vědět, že on není normální a
já nejsem divný? Pokud se mám řídit hladinou průměrného chování
společnosti, jak mohu vědět, že není špatně nastavena? A co je
v tomto případě špatně? :) Je to krásně relativní… Z toho vyplývá,
že pokud někomu řeknu, že je bláznivé individuum nebo jedinečný
člověk, má to v důsledku stejný význam. Jen u každého z těch
označení dávám na vědomí, jak to vnímám vzhledem k sobě.

Rád se obklopuji výjimečnými lidmi. Takže ano, vyhledávám blázny
:) .