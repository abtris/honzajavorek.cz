Title: Naučte se konečně česky!
Date: 2008-06-04 23:01:00
Tags: názory, net

Není mezi námi asi nikdo, kdo by mohl s čistým svědomím říci, že
**nepíše pravopisné a jiné chyby**, že jazyk ovládá dokonale. Lépe
na tom určitě jsou **učitelé češtiny**, ještě lépe pak
profesionálové, kteří se jazykem živí – **copywriteři**. Myslím si
ale, že nějakou tu rozumnou dávku správného českého vyjadřování by
mohl mít každý. Pominu různé dyslexie a dysgrafie, neschopnost
zapamatovat si a použít **vyjmenovaná slova** nebo chronický
nedostatek talentu při vyhodnocování **shody podmětu s přísudkem**.
Každý máme jiné jazykové schopnosti od narození a jestliže
perfektně ovládáme svět čísel a odmocnin, je možné, že v jazycích
se topíme… **Ale!**

Chyby, o kterých mluvím jsou prostě nepřehlédnutelné a dělá je
s prominutím *každý debil*. Člověka štvou na každém rohu. Opravdu.
Rozhlédněte se prosím po diskusi pod
[tímto pěkným článkem](http://www.proofreading.cz/velmi-specialni-prispevek)
copywritera Dalibora Behúna.

Udělám malý souhrn těch pravých *nasíracích* chyb:

-   *[aby jste](http://www.zimmi.cz/clanky/zadne-aby-jste-neexistuje.php)*
-   *hold* namísto *holt* a naopak… (hold se vzdává králi, ale on
    to holt někdy neocení)
-   *samozdřejmě* (kde se vzalo proboha to *d*?)
-   20*-ti* (ač to vidíte všude kolem sebe, správně je pouze ta
    dvacítka, vše za ní je zcela nadbytečné a špatné)
-   15*-tý* (od čeho máme tečky za čísly?)
-   *narozdíl* (ne, toto není spřežka, píše se to zvlášť)
-   *rozuměl* vs. *vzpomněl zapomněl*
-   *pointa* je francouzské slovo a čte se francouzsky
-   *zkončit*
-   …

Opravdu **pijí krev**. O to více zamrzí, když takové chyby vidíte
v časopisech, v renomovaných zdrojích, na internetu, letáčcích
v šalinách a kdoví kde všude jinde. Jsou služby korektora opravdu
tak drahé?
**Zapomeňte, milé čtenářky, na to, že co jste někde četly, je správně česky**.
S největší pravděpodobností to bude přesně naopak. Naučte se prosím
konečně česky, Češi! Alespoň trochu!