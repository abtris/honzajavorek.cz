Title: Retrospektivní kousek
Date: 2009-03-15 01:15:00
Tags: erasmus, finsko, oulu, sport, škola, zážitky

Jak jste si jistě všimli, nemám v poslední době moc **náladu psát na blog**. Ani nevím proč. Čas by určitě byl, ale tak nějak není ta touha sednout si k počítači a napsat spoustu textu o tom, co jsem pěkného prožil. A tak se stává, že na blogu se nic moc neděje a vy **nevíte nic o tom, co tady dělám**. A já pomalu mizím z vašich životů… Občas se objeví nové fotky nebo [videa](http://www.youtube.com/user/KaniiniLM), ale to je tak vše. Můžete číst můj [Twitter](http://twitter.com/littlemaple), ale pokud neumíte anglicky, máte smůlu. Tak to zkusím dneska trochu napravit. Pokud mi zbude energie, zkusím i napsat něco do zásoby a vydat to v nejbližších dnech, aby to tu nebylo tak smutné.

Pokud se dobře pamatuji, s líčením zážitků jsem skončil někde u **roadtripu do Švédska**. To je, musím uznat, docela dlouhá doba. Uf.

## Muzeum

„Muzeum vědy“ [Tietomaa](http://www.tietomaa.fi/eng/index.html) je opravdu skvělé místo. Pokud se někdy dostanete do Oulu, určitě tuto budovu navštivte. Jestli si představujete muzeum jako **nudné místnosti s vitrínkami** (Flavien s touto představou návštěvu Tietomaa odmítl a myslím, že prohloupil), zapomeňte na to. Tietomaa je žijící místo, kde strávíte **celé odpoledne**. Přirovnat by se to dalo asi k technickému muzeu, ale s tím rozdílem, že tu nejsou žádné normální exponáty. Všechno, co zde můžete vidět, si můžete **vyzkoušet**. Je to vlastně dům plný atrakcí :) .

Zažijete všechno možné. Od kinosálu s filemem o dinosaurech přes sbírku optických klamů, simulátor stíhačky a malou centrifugu až po vysokou věž s výstavou vesmírné techniky a holografických obrázků, z níž je pěkný výhled na celou placatou okolní krajinu. V nejvyšším patře muzea vás pak čekají atrakce sportovního charakteru. Můžete si vyzkoušet vše od střelby lukem po [curling](http://cs.wikipedia.org/wiki/Curling).

Opravdu moc hezké odpoledne. Vstupné určitě nevyšlo levně (už nevím přesně), ale rozhodně stálo za to.

## Hokej

Zdejší slavný **hokejový tým** [Oulun Kärpät](http://en.wikipedia.org/wiki/Karpat_Oulu) (čti normálně Karpat) je všude. Když jdete nakoupit do Prismy, je tady automat na věci z fanshopu Kärpätu. Vypadá asi jako naše automaty na bagety, akorát vám z něj vypadávají puky a trička s logem klubu. To nese v černožlutém znaku kresbu hranostaje. Jak správně tušíte, *kärpät* je finsky **lasice hranostaj**. Jestliže u nás se kluby jmenují podle sponzorských firem a nesou loga různých společností, tady v Oulu nese každá druhá blbina **logo klubu**. Uvidíte jej na domech, uvidíte oblečení z fanshopu normálně k zakoupení v supermarketu mezi ostatním oblečením. Když vyrazíte do Alka pro něco tvrdšího než čtyřprocentní pivo, narazíte tam na lahev **vína s logem Kärpätu**, což není opět nic jiného, než další typ „fanouškovského předmětu“. Často také uvidíte Finy s nějakým oděvním doplňkem v barvách svého klubu. Šály tady nejsou tak extrémně oblíbené jako například v Brně, kde se bez ní pomalu stydíte vstoupit do Ronda, ale finové běžně nosí **trička, čepice nebo bundy s logem svého klubu**.

Na zápas jsme šli v sezóně, kdy hrál [Kärpät](http://www.oulunkarpat.fi/) proti Blues. Hokej celkem dobrý, **atmosféra** na stadionu pokulhávala. Řekl bych, že taková průměrná. Návštěvnost je určitě dobrá – nevím kolik má kapacitu stadion, ale řekl bych, že byl **plný** a že plný i běžně bývá. Lidé byli ale typicky finsky chladní a kromě **rohové tribuny kotelníků** se prakticky neozývali. Zlaté Brněnské Rondo plné 7500 skandujících a skákajících lidí. A to nemluvím o chorálech.

Spousta zahraničních studentů **poprvé v životě viděla hokej**, nebo alespoň přinejmenším naživo, takže jsme jim museli vysvětlovat pravidla a zvyklosti. Přišlo mi vtipné, jak je to pro ně něco tak zvláštního. Někteří si hru vážně oblíbili – například Narciso je opravdovým fanouškem Kärpätu. Pravidelně si kupuje lístky a na hokej chodí, moc ho to baví. Já takovou silnou potřebu nemám, takže na stadion asi už nezavítám. Je to pro mě celkem drahé a z mého osobního pohledu tam není **nic speciálního k vidění ;)** . Odnesl jsem si ale samozřejmě tričko Kärpät a obligátní šálu. Nechtějte vědět, kolik to stálo.

## Iglů

Začali jsme si stavět na dvorku **Iglů**. Několik večerů jsme strávili poctivou stavbou, ale postupně lidí ubývalo a už to přestalo být „nová speciální zábava“, tak se stavba začala brzdit a teď prakticky stojí, ačkoliv k zastřešení už opravdu nechybí moc. Taky **nám teď taje sníh**, takže kdo ví, jestli bude „new Otokylä building I (no sauna)“ vůbec někdy dostavěno.

## Nový účes

S rozšiřováním vlasového porostu jsem začal **uvažovat o holiči**. Bohužel lidská síla je ve Finsku strašně drahá, takže holiče tady neseženete pod 20 € pro muže. Na ceny pro takové ty ženské speciality se ani neptejte, bývá to kolem 60, 70 € a více. Až tedy, milé čtenářky, budete **nadávat, že jste u kadeřníka utratily šest stovek**, vzpomeňte si, že každá se nemá tak dobře jako vy ;) .

Když plán s holičem nevyšel, uvažoval jsem o ponechání si vlasů a pokusu o máničku. Říkal jsem si, že **dlouhé vlasy** jsem nikdy neměl a že by to mohla být sranda. Ale projevil se můj odpor, nedokázal jsem to. Zkoušel jsem to nechat narůst tak dlouhé, jak to vydržím, ale moc jsem nevydržel. Začal jsem propadat **pocitu neupravenosti**, neměl jsem chuť se ani holit a vůbec jsem si připadal naprosto hrozně.

Situaci jsme nakonec vyřešili kooperací v jeden večer, kdy jsem [zapůjčil strojek od Martiňa a Šafak mi s ním sjel hlavu](http://www.youtube.com/watch?v=6woKsa-mH_o&feature=channel_page). Tím bylo celé dilema vyřešeno a já jsem se opět začal cítit fajn, **osvobozený** a krásný :) . Flavien říkal, že to je moc krátké, ale já moc dobře vím, že to nechci absolvovat znova a že mi vlasy rostou rychle. A taky… Flavien má furt něco :D . Ať si říká co chce
:P .

## Škola

Zajímavé je, že tady nemají přednášky pro 300 lidí jako u nás, ale hodiny jsou **spíše jako na střední škole**. Předmět se většinou odehrává v malých učebnách a ve skupinách pro 15–20 lidí. Opravdu je to takové zvláštní, možná příjemné, jste více **v kontaktu** s učitelem. No asi jako třeba na tom gymplu. Typickou přednáškárnu jsem tu viděl jen jednou v životě a to ještě takovou ne moc
velkou.

Školu jsem začal, jako obvykle, po pár prvních projevech nadšení **flákat**. Asi je to nějak zakotveno v DNA. Na nudné XML jsem nechodil vůbec a došel jsem si jen na **testík**. Ten testík, jak jsem se dověděl, byla zkouška :)) . Takže bez problémů. Angličtina je sice fajn, ale je ve špatnou dobu a tak jsem hodně hodin zmeškal **dospáváním různých párty**. Naštěstí tady docházku nikdo moc nehlídá. Alespoň tedy ne co se týče nás, Erasmáků O:) . Učitelka angličtiny, zdá se, vyloženě chápe, že ty párty prostě nekdy dospat
musíme.

Teď v pondělí mi začne **finština**, kterou mi furt z organizačních důvodů přesouvají. Nakonec ji mám v nejposlednějším termínu a bude mi končit až někdy v květnu :/ . K čemu budu umět finsky před odjezdem? :( Ale co jsem tak slyšel, stejně prý není moc o co stát, protože užitečnost toho předmětu je údajně zanedbatelná. No budiž, uvidíme, co se z toho vyklube.

**Project Management** byl asi nejnáročnější. Jakože flákárna taky, ale… Sice jsem na něm byl asi třikrát, ale je třeba do něj udělat projekt s více lidmi a navíc napsat zkoušku. Tak jsem si pár těch slajdů přečetl… a na zkoušku šel skoro nepřipravený, ale myslím, že to nebylo vůbec těžké a pokud člověk přemýšlel a management projektů trochu zná, neměl by mít problém. Nechápu, jak se někdo kvůli té zkoušce mohl stresovat. Pro mě to bylo asi jako **půlsemestrálka** na víc pokusů. Projekt ještě musím s holkama dodělat.

## Peer tutor

No a když jsem u té školy, tak i něco o mém **peer tutorovi**. To je člověk, který vás vyzvedne na nádraží nebo na letišti a který se o vás má starat, pomoci vám s životem ve Finsku, zprostředkovat kontakt s Finama a třeba s vámi i chodit na párty, když je to člověk, kterého to baví. No například Flavien má moc dobrého tutora, příjemný člověk. I pár dalších tutorů, co jsem poznal, bych dokázal považovat za celkem aktivních. Toho mého jsem viděl **3× v životě**. Poprvé na tom nádraží a pak dvakrát, když jsem ho omylem potkal ve škole :D . Holt, někdy se tutor nevyvede.

## Co chybí :)

Ještě se můžete těšit na nějaké další **finské postřehy**, těch mám docela zásobu. Potom na popis výletu na velký ostrov Hailuoto, o výpravě na sever do Laponska, možná něco o Moustache party a o plánování cesty domů. Pravděpodobně nebudu mít sílu na nějaký článek o finštině, jejíž slova tady chytám celou dobu, tak snad jen **malý příspěvek pro Lojzu**, jenž mě přijede v dubnu navštívit:

-   kiitos … děkuji
-   kippis … na zdraví
-   Kaunis nainen! … Pěkné holky!

No ještě jsem věděl, jak říct „pěkný zadek“, taky to začínalo *kaunis*, ale na zbytek si nemůžu vzpomenout. Zeptám se perros, Martiňa a Narcisa.