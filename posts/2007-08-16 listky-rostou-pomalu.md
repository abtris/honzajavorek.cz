Title: Lístky rostou pomalu
Date: 2007-08-16 17:19:00
Tags: píšu si

Jak rychle a kterým směrem porostou Javorové lístky? Budou zelené? Napadnou je housenky? Budou se točit k slunci nebo si vybírat stinnější zákoutí? V článku se pokusím načrtnout základní představu, s jakou zakládám tento zápisník.

Mnozí si již jistě všimli, že jsem se moc nepáral se vzhledem (ten úplně nejzákladnější, jaký WordPress má) a se systémem. Že by šlo blogu udělat nějaký pěkný design (když už jsem ten designer! ;) ) a obohatit ho spoustou serepetiček navíc, aby jste na něm mohli (či mohly) trávit spoustu svého volného času…

Zřejmě Lístky jednou podobná budoucnost čeká, ale ne nyní. Chtěl bych se ze začátku zaměřit na obsah, protože chci především psát a ne si hrát s blogem samotným. Časem mohu vzhled a systém upravovat, ale nyní je důležité, že to publikuje články a lidé je mohou číst. Na tvorbu vlastního vzhledu apod. nemám v současné chvíli čas, ale to by neměl být důvod pro to, abych nepsal. Zvláště když mám o čem a když mám nyní chuť.

První věcí, na kterou se podívám, bude např. vkládání obrázků, aby to tu bylo trochu veselejší… Problémem je ale i to, že můj hosting teď upgraduje svoji techniku a většinu času je přístup na web zablokovaný, takže ani obrázky hned tak nebudou.

Co se obsahu týče, záměrně netvořím zápisník zcela odborný. Nejen proto, že webdesign je v oblasti vývoje na mrtvém bodě a vesměs není moc co nového vymýšlet a o co se dělit, ale také proto, že když píšu nějaký ten článek, dělám to ve svém volném čase. A v tomto čase bych se nerad zabýval prací ;) . Přesto je možné, že nějaké ty žvásty o webdesignu se tu čas od času objeví – od toho (a nejen od toho) jsem zavedl kategorii **Web**.

Pokud byste k blogu měli nějaké připomínky, nebo lépe rovnou nápady do budoucna (ať už ohledně obsahu nebo vzhledu), můžete je zanechat v komentářích :) .