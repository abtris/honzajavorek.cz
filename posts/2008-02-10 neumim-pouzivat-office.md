Title: Neumím používat Office
Date: 2008-02-10 12:38:00
Tags: názory, software

Zatímco na středních a bohužel i některých vysokých školách výuka počítačových věd stojí na ovládání kancelářských programů, a to v drtivé většině jediného komerčního produktu – MS Office, mohu já, vysokoškolák na jednom z nejinformatič­tějších oborů v republice, s klidem říci, že MS Office používat **neumím**.

Ano, přesně tak. Až jednou dostanu v personální agentuře dotazník s otázkou *…ovládáte Excel a Word?*, pravděpodobně jim nebudu lhát a odpovím, že ne. Naštěstí, vzhledem k mému oboru na podobnou otázku zřejmě nikdy nedojde :) . Proč ale vlastně neumím s MS
Office?

## Konec MS Office

Již drahnou dobu používám [OpenOffice.org](http://www.openoffice.cz/). Je to sada programů suplující MS Office, ale na rozdíl od Microsoftího produktu je zdarma. OOo jsem začal používat opravdu již před dlouhou dobou, takže ani nevím, jak vypadají MS Office, asi od nějaké verze XP. Když mi brácha nedávno posílal [screenshoty nejnovějších verzí](http://images.google.cz/images?hl=cs&q=%22ms+office+2007%22+gui&btnG=Hledat+obrázky), docela jsem se děsil a utvrdil se v názoru, že tyto programy bych už nedokázal ovládat ani intuicí. Změna GUI, nové funkce a hlavně způsoby jak používat ty staré… Proč se kdysi MS Office vlezly na CD a dnes jsou na DVD? Nezdá se mi, že by přidali tolik skvělých funkcí. Spíš balast. MS Windows Office. [Syndrom operačního systému.](http://honzajavorek.cz/blog/nebavi-vas-nero)

## Konec OpenOffice.org

Jenže časem jsem přišel na to, že **ani ty OpenOffice.org neotevřu mnohokrát do roka**. Dokumenty pro čtení mám v PDF a žádné nové prakticky netvořím. Pokud jsem vyloženě nepsal na úřad nebo nelepil dokumentaci do školy, programy tzv. kancelářského balíku jsem **nepotřeboval**. Na nějaké drobnosti jsem si zřídil pár dokumentů v [Google Docs](http://docs.google.com/), které mi vším co umí zcela postačují. Jednoduše jsem si časem uvědomil, že **kancelářský balík nepotřebuji** a že je nejen zbytečné za něj platit, ale skoro jej mít na počítači. OOo mám jen na otevírání dokumentů…

## Koneckonců

Samozřejmě respektuji, že jiní lidé potřebují tyto programy na to či ono, že někomu nestačí ani OOo, protože dělá nějaké šílené grafy nebo využívá speciální funkce. Někdo sem tam nadává na OpenOffice, [někdo](http://www.martinjanda.com/it-obecne/openoffice-je-pro-me-lepsi-nez-microsoft-office/) na MS Office. Nikomu to neupírám, MS Office jsou moloch a OpenOffice.org opět nedodělek ze světa open source. Jenže tohle já právě vůbec už neřeším :) . Ale chtěl jsem se zeptat… Nezjistili jste někdo časem podobnou věc jako já? Že z nezbytné součásti softwarového vybavení se stala pro vás téměř zbytečná věc?