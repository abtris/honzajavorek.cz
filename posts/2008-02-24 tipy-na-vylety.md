Title: Tipy na výlety
Date: 2008-02-24 13:27:00
Tags: zážitky

V poslední době jsem organizoval pár výletů do okolí s kamarády a
protože se nám povedlo navštívit hezká místa, podělím se o svých
pár tipů. Ale jak každý víme, tipy jsou v dnešní době jedna
z nejdražších komodit – proto budu chtít na oplátku nějaké tipy od
vás ;) . Mělo by jít o výlety do okolí Brna, ale když utipnete
i něco vzdálenějšího, asi se nebudu zlobit :) .

K výkladu se vám budou hodit
[turistické mapy](http://www.mapy.cz/#x=138100736@y=132831232@z=10@mm=TP@sa=s@st=s@ssq=brno@sss=1@ssp=121312165_125929345_149787557_149227393).
Pokud nemáte rádi Mapy.cz, jsou u nás
i [jiné turistické mapy](http://www.turistika.cz/mapy/mapa.php?typ=1&tt=L&tl=&meritko=4&uk=0&vel=e&kv=1&xm=650&ym=450&xs=5452655&ys=3619500&xp=5453655&yp=3613500&nazev=&ik=NNNNNNNNN).

## Rosa Coeli: sobota 14. 4. 2007

![image](http://blog.javorek.net/image/46/) Cílem válečné výpravy
byl **dávno vypleněný klášter**
[Rosa Coeli](http://www.dolnikounice.cz/klaster.html)
v [Dolních Kounicích](http://www.dolnikounice.cz/). Jeli jsme
vláčkem před Ivančice, kde jsme se po červené značce soukali směrem
na Nové Bránice. Po cestě jsme chytli nějakou tu rozhledničku a
hlavně
[Ivančický viadukt](http://mapy.vrana.cz/viadukt-ivancice.php).
V Dolních Kounicích jsme nasáli okultismus z kláštera a pomocí
autobusové dopravy a MHD se snadno a za pár korun dostali zpět do
Brna, přes Modřice.

Klášter opravdu stojí za to, je nádherný. Docela hodně informací je
i [na Wikipedii](http://cs.wikipedia.org/wiki/Rosa_coeli).

## Veveří: sobota 21. 4. 2007

Takovou spíše Brněnskou klasikou by se dal nazvat výlet na hrad
Veveří, který se nachází mezi Brnem a Veverskou Bitýškou, na břehu
přehrady. Dali jsme si sraz v Brně na zastávce
u [ZOO](http://www.zoobrno.cz/) a vydali se kolem hráze po západním
břehu přehrady na cestu. Jestli se nechcete ztratit, koukejte se po
žluté značce. Dovedla nás doprostřed Podkomorských lesů, kde jsme
ji podvedli a vyměnili ji za modrou – ta vede přímo k hradu. Když
budete mít štěstí jako my, narazíte tam třeba zrovna na Dny země či
jiné slavnosti :) . ![image](http://blog.javorek.net/image/0/) Po
prohlídce hradu jsme za koukání na lodičky přelezli
[lávku](http://www.sixtimesnine.com/gallery-data/fotoblog/img_6096_web1.jpg)
na druhou stranu přehrady. Chytli jsme se červené, která s námi
obkroužila přehradu po té hezčí (turističtější) straně a dovedla
nás zpět k hrázi, odkud to už jsme to pomocí MHD zase nějak domů
zvládli.

**Veveří je pěkný hrad** a jeden z největších u nás. Určitě
nedbejte na to, že jej dost poznamenala rušná historie a skoro nic
na něm nenechala. Je to po Špilberku asi nejbližší hrad pro
osazenstvo ze štatlu. **Obejít si přehradu** má samozřejmě také své
kouzlo. Na konci cesty zaparkujte někde v přístavišti a dejte si
pořádnou pizzu ;) .

## Rozhledny: sobota 9. 2. 2008

Poslední výlet jsme absolvovali nedávno. Ještě je docela zima a
všechna běžná místa jsou zavřená, takže jsem dostal od bráchy tip
na **rozhledny** – ty jsou přístupné stále. Stačí se vybavit
rukavicemi a bundami – výletní počasí až na tu zimu určitě je.
Povedlo se nám chytit modrou oblohu a jarní sluníčko, takže bylo
opravdu krásně. Vybral jsem dvě rozhledny v okolí Kuřimi –
**Babí lom a Čebínku**.

![image](http://blog.javorek.net/image/47/) Dali jsme si sraz na
královopolském nádraží a vyrazili na sever, podél kopečků do Mokré
Hory. Tam už si nás odchytla červená značka a dopravila nás přímo
k **Babímu lomu** nad Lelekovicemi. Odtud jsme se soukali po
skalách do Kuřimi, nabrali proviant, část družiny nechali na
nádraží a pokračovali dále do polí, směrem k Čebínu. Značky tam moc
nejsou, ale stačí znát směr – Čebín je asi za dvěma kopci. Dávejte
ale pozor a vyberte si ty správné kopce.
**Nevynechejte [Malhostovickou pecku](http://botany.cz/cs/malhostovicka-pecka/)**
a přilehlé skalní útvary, protože jinak budete litovat jako já :) .
Vyplazili jsme se na čebínský kopec a zdolali jeho 30m vysokou
rozhlednu – ta stála opravdu za to a pokud máte například strach
z výšek, ani se k ní nepřibližujte ;) . Na detailní průzkum
zdejšího rozlehlého lomu už nebyl moc čas – stihli jsme ale
poslední vlak před setměním. Železnice nás stála opět pár korun a
trousili jsme se z ní podle toho, jaké nádraží nám vyhovovalo
(Královo Pole, hlavní nádraží…).

Musí vám **vyjít počasí**. Nám vyšlo a viděli jsme všechno krásně.
Nezapomeňte na teplé oblečení, rukavice apod. Vyjděte brzo ráno,
protože se ještě **brzo stmívá**.