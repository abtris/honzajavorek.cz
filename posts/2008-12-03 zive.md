Title: Živě
Date: 2008-12-03 13:43:00
Tags: ušima, zážitky

Včera jsem měl poslední kulturně zábavný večer v tomto roce. Sice
[Brno přivítá například Visáče](http://www.last.fm/event/841872),
v těchto dnech tuším
i [Horkýže Slíže](http://www.last.fm/event/842691), ale to už jsou
akce, které nestihnu, protože čas musím obětovat škole. Z pravého
panelu tady na blogu jsem stáhl budoucí hudební akce a přidal
odpočítávání, které neumí skloňovat.

Jaké to bylo, chodit celý rok na koncerty? Perfektní! Když nad tím
tak přemýšlím, na svém prvním pořádném koncertě jsem byl právě
letos. A jím jsem zahájil i svou první celoroční koncertní šňůru…

## 2. 3.: The Australian Pink Floyd Show, ČEZ arena, Ostrava

Není potřeba moc komentovat. Lepší vstup do kultury koncertů jsem
si ani nemohl přát. Podrobná recenze
[zde](http://blog.javorek.net/shine-on-you-crazy-prasoklokan/).

## 10. 4.: Horkýže Slíže, Semilasso, Brno

Perfektní! Na tento koncert jsem se moc těšil a Horkýže nezklamali.
Mohlo tam být o dvě předkapely míň, ale jinak super. Ze Semilassa
jsem se vracel propocený jak kdybych spadl do bazénu.

## 30. 9.: Gaudeamus Igitur, Riviéra, Brno

Měli tam hrát Horkýže Slíže. Venku ale pršelo a naskytla se možnost
jít na nějaké artové kino, takže jsem to nakonec vzdal.

## 13. 10.: Eva a Vašek, Šelepka, Brno

Původní plán *pogovat v kotli* před Evou a Vaškem zmařilo vysoké
vstupné na akci. Do stovky bychom do toho šli, ale české legendy
jsou holt české legendy, chtěli něco kolem dvou kil a to už bylo
moc na akci, ze které mají člověka vyrazit.

## 24. 10.: Večer Legend, Semilasso, Brno

S Karlem a Šišem jsme se šli kouknout. Nejvíc jsem se těšil na
Floydy a Queeny, Karel na Zeppeliny a Purply. Nakonec jsme
usoudili, že nejúžasnější jsou Zeppelini a kdykoliv kdekoliv uvidím
koncert Mystu (Led Zeppelin revival), tak tam budu chtít jít, ať to
stojí co to stojí! :D Jinak koncert skvělý, geniální osmihodinový
zážitek, člověk si pořádně užil i nějaké té radosti v kotli a domů
se vrátil 2× propocenější než z Horkýže Slíže. Kam se hrabe běh a
posilovna.

## 31. 10.: Queen & Paul Rodgers, Sazka, Praha

Na tento koncert mě v létě překecal Beny. Zdálo se mi to moc, litr
za lístek, ale zase Queeni… Pak jsem já uháněl Benyho ať to
koupíme. Tak dlouho, až to vyprodali. Poté jsem si Benyho
přejmenoval v Jabberu na
[Bennyho Lavu](http://blog.javorek.net/benny-lava/) a je tam tak
dodnes.

## 5. 11.: Tata Bojs & Ahn Trio, Fléda, Brno

Tatáče jsem začal poslouchat celkem nedávno a rozhodl jsem se, že
chci na koncert. Tohle byl první v Brně a moc jsem se těšil. Šel
jsem s Benym a Zdéňou. Bylo to zvláštní, protože to nebylo rockové
a elektronické, ale s třemi korejkami a akustické, komorní. A bylo
to perfektní :) . Taky bylo pěkné, že člověk konečně vlastně nešel
na koncert něčeho, co znal z empétrojek, ale něčeho nového. Skvělé,
úžasné… :) Přídavků bylo tolik, že už nevěděli, co hrát.

## 27. 11.: Záviš, Šelepka, Brno

Dekadence, dekadence. Ale bylo to příjemné ;) .

## 2. 12.: Karel Plíhal, Divadlo Bolka Polívky

Dlouho jsem se tak nenasmál. Jeho písničky, básničky, průpovídky…
Geniální. Tento koncert jsem si hlídal asi 3/4 roku a opravdu jsem
nelitoval! A nelitovali ani Cín s Denčou, které jsem na Plíhala
vytáhl. V budoucnu určitě půjdu rád zase :) . Pokud byl Plíhal
opravdu závěrem mého letošního koncertního turné, pak tím
nejlepším, jaký mohl být.