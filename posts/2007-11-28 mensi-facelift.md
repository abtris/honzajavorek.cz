Title: Menší facelift (s rezignací)
Date: 2007-11-28 01:56:00
Tags: fail, píšu si, webdesign

Dneska
Včera v podvečer jsem si byl
k [optikovi](http://www.expertoptic.com/) pro nové brýle. Docela
fajn, akorát že jsou s ostřejšími skly, tak kolem mě všechno
**trochu plave**. Uff.
Prodělal jsem tak **menší redesign** své úvodní obrazovky :D .
Protože dokud se neuzdravím z chřipky a nedostanu chuť se fotit,
nemáte žádnou šanci si změnu užít, připravil jsem k fyzickému
redesignu hlavy i jeden virtuální –
**přemaloval jsem Javorové lístky**.

Než začnete odpovídat na otázku, kterou nepoložím a předhánět se
v názorech na to, jak to mohlo být jiné či lepší, tak nastíním
průběh změn. Trošku. Protože jsem nemocný, nevěnuji se všemu čemu
obvykle a protože jsem líný a nezodpovědný, nevěnuji se ani tomu,
čemu mám. Tak vznikl určitý nepatrný dvoudenní prostor pro
namalování nového designu blogu. Malou *výhovorkou* může být to, že
budu v blízké době potřebovat WordPress implementovat pro klienta –
potřeboval jsem se s ním naučit více a hlavně mu měnit vzhled. Na
to je nejlepší **zmršit nějaký svůj web** a prodírat se úskalími
v zaslepení
**touhou a nadšením plýtvat časem na svoje vlastní projekty**.

Mno, vzhled vyšel už z de facto druhého návrhu a podle toho asi
trochu vypadá. Podepsalo se na něm také to, že jsem nikdy design
pro blog dříve nedělal. Popravdě, strávil jsem koukáním do té
zelené barvy už tolik hodin, že bych to teď nejraději
**zmuchlal a zahodil**, ale protože si zase trochu přecejen vážím
ušlého času a navíc bych si nerad muchlal (a už vůbec někam házel)
displej, nechám už to tak. Jelikož se k nějakému redesignu či
úpravám asi hned tak nedostanu, nezbývá nám, než si **zvyknout**
;) .

Mělo to vypadat ještě trošku jinak, ale to až časem, teď už nemám
náladu. **Odstranil jsem** poslední písničky
z [Last.fm](http://blog.javorek.net/2007/08/15/internetova-radia-noveho-tisicileti/),
protože stejně nebyly poslední a navíc mi kvůli nim na web chodili
zoufalci, kteří hledali v Googlu třeba *U2*, *Green Day mp3*, apod.
**Přidal jsem** vyhledávání a zavedl podporu
[Gravatarů](http://site.gravatar.com/).

Je tu ještě dost věcí, které by potřebovaly doladit. Navíc,
WordPress je **tak trochu prase** a místo nějakých šablon má jakýsi
mnoholičný lektvar z PHP a XHTML. Ale co. Všechno je jednou poprvé
a až zase budu někdy dělat facelift, bude to třeba vypadat líp.

## Rezignace

Nový design nebude. Nelíbí se mně ani vám. Raději jsem se měl
vyfotit s novýma brýlema :) . Zatím trošku upravím stávající
design.