Title: Kolik peněz byste byli ochotni zaplatit za to, že by neexistovala reklama?
Date: 2012-03-02 11:00:00
Tags: ego, názory, net

Stále
[se polemizuje](http://zdrojak.root.cz/clanky/slovo-sefredaktora/nazory/21359/vlakno/),
jak by se měly vyřešit příjmy z obsahu na webu. Zda reklama, zda
placený obsah, zda je morální blokovat reklamu, zda blokovat
blokovače reklamy… Celé toto mě teď přivedlo na zajímavou
myšlenku.

Prvně jsem přemýšlel, kolik peněz bych byl ochoten platit za obsah
[Zdroják.cz](http://www.zdrojak.cz) a přišel jsem na to, že asi
„celkem dost“. Kdyby to byl papírový časopis, určitě bych si jej
předplatil.

Pak jsem si vzpomněl na
[Flattr](http://jilm.cz/libi-se-ti-co-ctes-zadarmo-na-internetu-nelaj),
což je podle mě výborný způsob jak poslat peníze přímo autorům
něčeho, co se mi líbí. Jen by se to mělo více rozšířit. Nemám
problém platit přímo autorům za něco, co se mi líbí, ale chci
vědět, že to jde jim. Nedávno jsem
[stahoval nějakou jazzovou hudbu](http://www.rozhlas.cz/jazz/novinky/_zprava/jazz-sampler-no-4-stahujte-zdarma-nujazz-a-jazzove-remixy--993070)
a většina z toho šla
z [webu, který posílal příspěvky přímo autorovi](http://bandcamp.com/).
Myšlenka se mi tak líbila, že jsem každému přispěl a ještě si kvůli
tomu zřídil PayPal (což byla asi nejnepříjemnější věc, jakou jsem
v poslední době registroval).

No a nakonec mě vlna asociací dovedla
k [mé dávné nenávisti k reklamě](http://blog.javorek.net/spam-vsude-kolem-nas/).
Je všude kolem nás, zahlcuje veřejný prostor, otravuje nás. Letáky
ve schránce, polepené tramvaje, billboardy, každý plot zalepený
nějakou firmou, telemarketingové telefony, …
**Kolik peněz bych byl ochoten měsíčně zaplatit za to, že mi nezavolá jediný telemarketing, že neuvidím jediný billboard u silnice, že nedostanu do schránky jediný leták z Lidlu?**
Popravdě, sere mě všechno toto natolik, že bych byl ochoten platit
za tento pročištěný život poměrně hodně. Asi i tisíce, připočítal
bych to k nájmu, elektřině, plynu, vodě a internetu jako základní
životní výdaj.

A co vy?