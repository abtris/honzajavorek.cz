Title: Problémy neexistují I
Date: 2007-09-05 16:57:00
Tags: ego, management, názory

Kamarád Miloš mi řekl, ať napíšu článek o překážkách v životě,
protože jsem nebyl spokojený
s [tímto nepřiměřeně pozitivním článkem](http://dreamlife.cz/svet-uspesnych/article.php?id=341).
Protože mám nějakou představu, kterou bych mohl i pomocí psaného
slova sdělit, rozhodl jsem se takovou výzvu přijmout.  
Řekl jsem si, že nakousnu vše, co mne v souvislosti s problémy a
životem napadne. Vznikl **docela dlouhý text**, který jsem se
rozhodl publikovat na části i zde na Lístcích.

Článek **nebude pozitivní, ani příliš motivující** a vůbec netuším,
jak se po něm budeš cítit, ale na druhou stranu se ti pokusí
nastínit *problematiku problémů*. Překážek. Strastí. Článek se
s tebou nebude vůbec párat a předhodí ti nehezkou realitu na rovinu
a **z pohledu, jak ji chápu já**. Pokud chceš něco růžového a věříš
tomu, že svět je spravedlivý, čteš špatný text.

## Překážky a problémy?

Ptal jsi se někdy sám/sama sebe, co jsou to problémy? Ne? Špatně.
Udělej to a zjistíš spoustu zajímavých věcí. Otevřeš si tak okno,
kterým můžeš nahlédnout na principy, ovlivňující tvůj přístup
k životu.  
Asi bych měl pokračovat definicí problému, ale co když ti sdělím,
že problém je něco, co si nezaslouží nejen definici, popis, ale ani
své vlastní jméno? Věz, že největší problém v našem životě je, jak
se na problém díváme. Slovo problém nemělo nikdy vzniknout.

## Všude kolem nás

Představ si život, v němž by problémy nebyly. Růžové, že? Nádhera.
Ale zamysli se lépe a více a uvědom si, co všechno nazýváš
problémem. Existuje problém zvednout se ze židle. Rozhodnout se,
kterou zmrzlinu chceš. Kterým směrem jít. Jsou to ty nejmenší
problémy, ale existují a ty je řešíš. Ještě chvíli přemýšlej. Může
svět existovat bez problémů? Existují problémy bez světa?  
Uvědomme si, že překážky jsou součástí existence. Světa. Je to
skutečnost, kterou nemůžeme nijak oddělit od života. Je tak
neoddělitelná, že bychom ji měli brát jako naprostou samozřejmost a
neplýtvat na ni slovy. Nemluvme o tom, že mít svět bez problémů
(kdyby to nějak přeci šlo), by bylo naprosto nezáživné, nudné,
nemožné. Bavilo by tě mít každý den prázdniny nebo každou minutu
sex? Některé věci jsou krásné jen tehdy, jsou-li vzácné. Pokud jsou
pro nás krásné ony chvilky relativní bezstarostnosti, jež občas
užíváme, tak si je vychutnejme, ale nechtějme je pořád. Těšme se
na ně.