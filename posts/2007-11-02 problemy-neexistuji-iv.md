Title: Problémy neexistují IV
Date: 2007-11-02 10:00:00
Tags: ego, management, názory

Tentokrát něco o rozdělení problémů a jejich (ne)řešení. Po spoustě keců se konečně dostaneme **k nějaké akci**. Seriál však nekončí – v dalším díle dobrousím dnešní myšlenku a ještě jeden díl si nechám na **závěr**.  
Nyní už víte, co problémy jsou a nejsou. Máte představu o tom, jak k nim přistupovat. Že nic není černé, nebo bílé a že se nemáte bát. Vlastně jsem vás v minulém příspěvku nabádal k tomu, abyste se do problémů dobrovolně dostávali. Jenže **jak z nich ven**?

## Dělíme

Zkusím použít návyky z různých věd a zavedu nějakou **kategorizaci**. Jistě si sami rozdělíte problémy na velké a malé, na nepříjemné a ty zcela nejnepříjemnější… Já vám rozdělím problémy na **ovlivnitelné a neovlivnitelné**. Představte si, co vše můžete ovlivnit. Máte v rukou, jaké bude počasí, jakou má povahu vaše máma nebo kudy jede nákladní auto, které vás právě obdařilo sprškou z kaluže na silnici? Ne. Ale na druhou stranu je spousta věcí, které ovlivníte. Někdy přímo, někdy nepřímo, ale ovlivníte. Například **většinou** je na vás, jestli máte hlad, jestli máte kde bydlet, zda máte práci (Připusťte si to! Opravdu jste dělali maximum? Nejde to víc?) apod. O tom, jak poznat věci, jež jsou ve vaší moci a které ne, by se daly napsat celé knihy. Věřím ale, že to zvládnete i tak. Rozdělte si problémy na ty, které jsou mimo váš dosah a na ty, které můžete *ošéfovat sami*.

## Homo Sapiens Sapiens

Máte rozděleno? Nevíte si s něčím rady? Co třeba s lidmi? Jistě, **lidé**, to není lehké. Můžete je ovlivnit? Zde je potřeba širší rozbor. Lidi jako takové ovlivnit nemůžete a **nesmíte**. Děti jsou po narození zcela v moci dospělých, ale postupem času se z vlivu dostávají (v pubertě skokem). Ovlivňovat druhé nemůžete a nesmíte (jinak by vás měli zavřít, protože to děláte násilím). Lidé jsou **nezměnitelní** a počítejte s tím, že je to asi něco jako počasí, jen se často trochu lépe předvídá. Toho využijte, ale nesnažte se posouvat mraky a tahat sluníčku za paprsky. Jediné, co můžete dělat navíc, je s lidmi mluvit nebo jim něco naznačovat a dát jim podnět k tomu, aby se změnili. To je moc důležité – **lidé se mohou změnit jen sami**, takže pokud je přesvědčíte, že je to dobrý nápad, můžete je nepřímo měnit. Je to ale docela tenký led a většinou to není tak lehké, jak by se zdálo. Moc se na to nespoléhejte.

## Akce!

Pokud si nevíte rady s některým zařazením problémů, zkuste použít proaktivitu a sebevědomí. Opravdu je hrozně moc věcí, které **rozhodně můžete ovlivnit**. Pokud to většina lidí kolem vás nedělá a vy jste to také nikdy nezkusili, pak to neznamená, že to nejde a že není čas to změnit. Buďte aktivní a nestaňte se jen lidmi, kteří pouze reagují na okolí a čekají, co přijde. Velmi tak snížíte vliv problémů a vůbec jejich příchod, budete připraveni.

Nyní se tedy už pusťme do řešení. Keců bylo dost, hurá do akce. Máte tedy doufám své dvě kupky problémů. Ty ovlivnitelné a ty, co jdou mimo vás. Teď vás naučím kouzlo, jak se zbavit spousty stresu. Ty neovlivnitelné problémy jednoduše **neřešte**. Dělám si srandu?
*NE*.

Zapomeňte na ně, berte je jako nutné zlo, nepozastavujte se nad nimi a neztrácejte s nimi čas. Nediskutujte nad nimi, nepřemýšlejte, *co kdyby*. Jednoduše, **adaptujte se**. Přizpůsobte se. Nedovolte si stresovat se těmito věcmi a vůbec se jimi zbytečně zabývat – vždyť je přeci vůbec neovlivníte a není nejmenší důvod, proč by vám měly krást čas na ty problémy, které můžete řešit. Prší a štve vás to? Proč proboha? Posunete s mrakem? Můžete něco dělat? Ne? Tak proč si něčím takovým kazit náladu! Nepřijde vám trochu hloupé si kazit den kvůli každému problému, který nás v životě čeká? Vzpomeňte si, že život je **složen z problémů**. Neznamenalo by pak, že bychom stále žili jen ve stresu a téměř nikdy se nezasmáli? A že jsem právě popsal váš dosavadní život? Zkuste být optimističtější a život si více užívat. **Věci, které nemáte v rukou, neřešte.**

Prosím!