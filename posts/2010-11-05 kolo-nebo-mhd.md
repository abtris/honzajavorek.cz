Title: Kolo nebo MHD?
Date: 2010-11-05 22:22:00
Tags: ego, finsko, management, názory, sport

O prázdninách **mě okradli** o peněženku a mobil. Všechny doklady
se mi povedlo obnovit, jen jediný ne. Zakoupenou
**roční šalinkartu na brněnské MHD**. Přeštože se snad ze všech
typů šalinkaret ty roční jako jediné evidují na DPMB, s požadavkem
na vydání duplikátu nepochodíte. Žádné nevydávají a máte smůlu.
Pokud vám nějaké roční kupóny do konce roku zbyly, můžete je
použít, ale do té doby si musíte koupit měsíční nebo prostě nějaké
jiné. Ten ztracený prostě propadá, ačkoliv mají v počítači, že
zaplaceno máte. Připomíná mi to
[jeden film](http://www.csfd.cz/film/8221-volny-pad/).

Teď několik strohých faktů. **Zaprvé**, o prázdninách je brněnské
MHD na nic. Fakt. Nikam se nedostanete včas, na zastávkách čekáte
desítky minut, přestupy nefungují… Jak ve městě nejsou studenti a
i běžní lidi se rozutečou na dovolené, MHD umře. **Zadruhé**,
z Finska jsem byl zvyklý jezdit na kole. Hodně. Všude. Kamkoliv
jsem potřeboval. **Zatřetí**, Brno není Finsko. Je kopcovité a nemá
skoro žádné cyklostezky. Proto jsem v Brně na kole moc nejezdil a
pokud, tak spíš jen trochu, právě v létě. **Začtvrté**, v mém
současném bydlišti je kočárkárna, kam dávám kolo, velmi snadno
přístupná. Člověk jen sleze schody, odemkne dveře, vytáhne stroj a
do pár vtřerin už si to může frčet kam chce. Paráda. No a
**zapáté**, nouze pomáhá překonávat zábrany a především lámat
výmluvy.

A tak se stalo, **že jsem vyměnil MHD za kolo**. Na DPMB jsem byl
naštvaný a nové kupóny jsem si pořizovat odmítl. Jezdit na kole mě
bavilo a brzy jsem si zvykl na městský provoz. Co se navíc nestalo,
před volbami se v Brně objevila
**spousta nových pruhů pro cyklisty** a stezek, takže se pohyb po
mnoha místech stal ještě jednodušším. Naučil jsem se čekat na
semaforech a řešit jednoduché křižovatky (nemám řidičák).
**Výhody?**

-   Na kole se provětrám, užiju si počasí.
-   Sportuji skoro každý den, byť bídně.
-   Na kole nečekám, prostě jedu.
-   Na kole
    **jsem v drtivé většině případů na místě rychleji, než pomocí MHD**.
    Je to tím, že nečekám, nepřestupuju, nemám zastávky a jedu trasou,
    jaká je nejkratší. Můj spoj je naprosto přímý a přestože po městě
    nejezdím obvzlášť rychle (zkuste si to někdy rozespalí po ránu :)
    ), vychází mi to lépe než tramvaje.
-   Neslintají na mě důchodci, nemusím poslouchat kecy
    spolucestujících, smrdí mi pod nos jen výfuky, nikdo do mě
    nešťouchá, nikdo mě neprudí.
-   **Mám svobodu.** Dostanu se velmi rychle tam kam chci a kdy
    chci. Když nestíhám, prostě do toho šlápnu. Když nespěchám, projedu
    se. Nevážu se. Užívám si.
-   V noci nemusím čekat na žádné rozjezdy apod., pokud jsem mimo
    centrum, kde bydlím. Samozřejmě mám na kole světla atd., bez toho
    by to nešlo.

A **nevýhody**?

-   Na kole moc věcí neodstěhuju.
-   Nepřečtu si nic cestou. Neposlechnu si hudbu.
-   Musím se hýbat, i když se mi někdy nechce.
-   Můžu se zašpinit, ale popravdě, stává se mi to velmi málokdy
    (mám blatníky). Doporučuju pásek na nohu, která je blíž řetězu,
    nebudou se vám pak kalhoty plést do kola.
-   **Musím parkovat.** Musím kolo zamykat. Mohou mi jej ukrást
    (jezdím na starém Netvorovi, takže to se asi nestane) nebo okrást
    věci, které se na kole nachází.
-   Někdy se zpotím. Nejezdím rychle, takže běžně ne, ale některé
    kopce se „na pohodu“ vyjet nedají. Většinou mi však v cestě žádné
    takové nestojí. Je to spolu s cyklostezkama hlavní rozdíl oproti
    placatému Finsku.
-   Nevím, jak to bude vypadat **v zimě**. Česká je ledová (tzn.
    kolem nuly, jsou náledí, námrazy, apod.) a jezdit se asi nebude moc
    dobře. Ježdění na normálním sněhu vím, že je v pohodě.

U mě **kolo zatím rozhodně vyhrává**. Někdy se tou šalinou svezu
(už mi platí ten poslední kupón), ale v drtivé většině případů
vyjedu na kole. Už jsem si na to celkem zvykl a mám to fakt rád.
Člověka to i **pěkně nastartuje do nového dne**, když se ráno
projede na sluníčku a vítr mu fouká do vlasů :) . Myslím, že stejně
jako to jde ve Finsku, Švédsku, Dánsku, Nizozemsku a kdo ví kde
ještě, šlo by to i u nás. Jen by se toho lidi nesměli bát, nesměli
by být takoví lenoši a města by jim mohla jít trochu víc na ruku.
Ale co, mě je to vlastně fuk. Já jsem rád, že si můžu dělat co chci
a že mě v cyklodopravě teď nic podstatného nebrání. Článek jsem
napsal, abych se podělil o nadšení a poskytl srovnání, jaké se mi
nabízí.