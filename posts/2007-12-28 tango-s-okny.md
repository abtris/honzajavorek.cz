Title: Tango s okny
Date: 2007-12-28 14:36:00
Tags: hračičkování, linux, software, windows

Tuším že přesně na štědrý den bylo v [televizi](http://www.csfd.cz/film/116345-shall-we-dance/) nějaké to [moc pěkné](http://www.youtube.com/watch?v=bibtqDxXv1o) [tango](http://www.last.fm/music/Gotan+Project), ale tento můj odpolední kousek s ním bohužel nemá nic společného.

## Předvánoční úklid

Jako správný ajťák jsem se nemohl ponořit do tak nízkoúrovňové a hmotné práce, jako je přemisťování věcí a roztočů v mém pokoji. Věnoval jsem se úklidu binárnímu – rozhodoval jsem se konečně jaký že to operační systém hodlám používat a strávil jsem dva dny tím, že jsem zálohoval disk na DVD a čistil, formátoval, instaloval…

## Okýnka

Ano, teď zklamu všechny tučňáky a tvrdě oznámím, že jsem se nakonec uchýlil pod parapet Microsoftu. Samozřejmě to ale nebylo jen tak.

Odhodlán k masochismu, instaloval jsem Ubuntu a celý den nastavoval, přes VirtualBox napojil Windows a radoval se, jak dokonalý mám systém. Když pominu, že touchpad se jako vždy choval nesnesitelně (myslel jsem si, že už jsem to nějak nastavil a rozdíl se mi jen zdá, ale neschopnost pořádně ťapat v Ubuntu mě už opravdu doháněla k šílenství), s neletavým africkým ptáčkem jsem skoncoval po pokusu o namalování pitomého PFka ve VirtualBoxu. Prostě to nejelo, sekalo se, nepamatovalo si to nastavení… Byl jsem opět frustrován – ráno jsem vstal a problém nadobro vyřešil. Okny.

Pokud se vám to zdá, jako kdybyste

> při čištění garáže rozsekali nové auto, bo jste se nemohli pořádně
> dostat na skříňku se smetákem

, tak já to vidím jinak :D . Je to jako bych měl prima garáž a soukal do ní auto, které je sice hezké a venku na ulici vypadá hrozně sexy, ale když ho natlačím do garáže, poškrábu ho a zašprajcuju tak, že s ním nevyjedu a musím ho rozsekat. Takže jsem si pořídil sice obyčejné auto, které je divné a není tak sexy (pokud se nepřebarví), ale funguje a vleze se mi do garáže, mimo to, že vypadá stejně venku i vevnitř ;) .

Přestanu ale už řešit otázku OS a budu pokračovat v původní myšlence. Protože venku je zima a co si budeme povídat, on ten Redmontský gigant svá okna moc dobře neutěsňuje, bylo zapotřebí sem tam něco vyspravit s pomocí [nLite](http://www.nliteos.com/). Na konfiguraci se mne neptejte, každý prostě musí mít tu svou, jedinou, odzkoušenou a funkční, v níž mu nic nechybí a nepřebývá, v níž má svoje ovladače apod. Prográmek nLite okna nejenže vytmelí, ale také odlehčí a trochu promaže, takže běhají opravdu hodně
rychle.

## Minimalizace

Po instalaci systému a jeho vhodném nastavení jsem se rozhodl pro politiku co největší jednoduchosti a nainstaloval jsem jen ty programy, které nezbytně potřebuji, abych si systém co nejméně zaneřádil. Zároveň jsem se pokoušel o co největší soužití se světem freewaru či jiných aplikací zdarma. Přes okna má být prostě vidět, takže jsem omezil všechny záclonky, rolety, žaluzie, okenice a prales kytek na parapetu.

## Natřená a vyleštěná

Ani nová okna nemusí vypadat zrovna dvakrát k světu a popravdě, mě jejich výchozí aranžmá přitahuje asi stejně jako myšlenka na plakát s krasavicemi z [aglypíplkom](http://www.uglypeople.com). Pročež jsem se jal zkoumat možnosti upravování vzhledu. Mám už dlouhou dobu jeden oblíbený černavý nátěr ve stylu Gnome spolu s Ubuntím kursorem myši, ale jen tak ze zvědavosti jsem se koukl po internetu, co by mě mohlo ještě přiblížit k mému milovanému Gnome. A hle, našel jsem opravdu spoustu věcí a povedlo se mi okna navléci dokonce do ikonkového [Tango stylu](http://tango.freedesktop.org/). A to jsem se do žádných šíleností nepouštěl – z minulosti jsem byl vyléčený z instalace hejna prográmků, které vám upraví ikony, skin, menu, úvodní obrazovku, rozlučkovou obrazovku, obrazovku kterou nikdy neuvidíte a ještě vám zapne superkůl spořič obrazovky, i když jste si jej v nLite úspěšně odebrali ze systému. Dostat Tango do oken však bylo kupodivu hodně lehké a hezky čisté. Opravdu obdivuji lidi s tvořivostí a zápalem, kteří se zabývají tweakováním systému, protože si díky nim mohu užívat hezkého prostředí a nemusím s tím strávit více jak 5 minut. Na druhou stranu, je vidět že nemají co dělat :D .

## Mmmmm…

Ochutnávka na závěr:

![gnomish tango](images/39.jpg)

Abych dodal na dokonalosti, nenechal jsem Windows pouze vypadat jako Linux a toho [tučňáka](http://www.cygwin.com/) jsem do nich taky nainstaloval. Jak k takovým oknům dospět si nechám na nějaké jiné odpoledne. Dnes jsem se chtěl jen podělit o radost ;) .
