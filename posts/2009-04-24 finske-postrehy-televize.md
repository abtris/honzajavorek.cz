Title: Finské postřehy: Televize
Date: 2009-04-24 13:36:00
Tags: erasmus, finsko, názory

Hlavní finská vysílací společnost je [YLE](http://yle.fi/) ([Wikipedie](http://en.wikipedia.org/wiki/Yle)). Je to národní televize a je údajně koncipována velmi **podobně jako britská BBC**. Provozuje jak rádio, tak televizi. Televizi nesleduji a finské rádio neposlouchám, takže asi přicházím o dost ze zdejší kultury, ale pár postřehů jsem posbíral, protože jsem občas televizi zahlédl a to nejen když hrál Kärpät nebo když bylo MS v lyžování v Liberci a z televizí na benzínkách uprostřed Laponska byla slyšet čeština. Hlavním a asi jediným postřehem, který stojí za zmínku je, že **pořady v televizi jsou v původním znění s titulky**. Nikdy jsem tu neviděl nic s dabingem.

Titulky jsou **tak velké, aby je přečetla kdejaká babka, ale dostatečně malé na to, aby nepřekážely**. Přijde mi to jako skvělý nápad. Jako cizinec mohu poslouchat angličtinu, ale i jako Fin bych si pochvaloval, že ji mohu denně poslouchat a že mám možnost vidět například opravdový původní výkon herců. S Finy jsem se o tom bavil a jsou rozhodně rádi, že to tak je. Mika mi dokonce řekl, že **možná i díky tomu umí ve Finsku dokonce i ta poslední stařenka alespoň pár anglických slov**.

Tak nevím. Nechci snižovat kvality **českého dabingu, který je na světové úrovni**, ale má to něco do sebe. Vše má své klady a zápory, některé filmy ([Louis de Funès](http://cs.wikipedia.org/wiki/Louis_de_Funès)?) nebo seriály (Simpsonovi?) si moc v původním znění představit neumím, ale přiznejme si, že to jsou spíše výjimky a že **je to o zvyku**. Já osobně zásadně preferuji původní znění, protože slyším hlasy herců, mohu chytat angličtinu, nejsem odkázán jen na český, často zvláštní překlad a někdy mohu zachytit i vtipy, jež ani do češtiny přeložit moc nejde. A nejde jen o angličtinu, rád si v původním znění prohlédnu i francouzský nebo finský film. Je to **o prožitku**. Pokud bych si tedy měl vybrat, z těch tří typů dabingu co znám (český, [polský](http://www.youtube.com/watch?v=pXNBWyDXjMs) a žádný) sáhnu spíš po **žádném**.