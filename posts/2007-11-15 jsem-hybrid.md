Title: Jsem hybrid!
Date: 2007-11-15 20:00:00
Tags: ego, management

> **Myers-Briggs Type Indicator (MBTI)** je osobnostní test navržený pro identifikaci osobnosti. Katharine Cook Briggs a její dcera Isabel Briggs Myers vytvořily test během 2. světové války a jeho kritéria vyplývají z teorií Carla Junga v jeho práci Psychologické typy. Test je často používán v oblastech pedagogiky, při osobních pohovorech a výběru zaměstnanců, v manželských poradnách a pro osobní vývoj.

> Indikátor se liší od standardizovaných testů a jiných měřitelných vlastností, jako inteligence. Místo toho **zařazuje osoby podle jejich dominantních vlastností**.

Tak přesně toto říká [Wikipedie](http://cs.wikipedia.org/wiki/Myers-Briggs_Type_Indicator) o testu, který jsem [zkusil](http://gardan.skeletus.com/TOOLS/Test/).

## Výsledek testu

    Zodpovězeno otázek: 56/56
    Osobnostní typ: ENT(F)J
    Skóre: E(+4) - N(+10) - T(F)(+0) - J(+6)
    Temperament: NT(F)

## Něco mezi

Takže jsem, jako obvykle, hybrid. Když jsem si četl charakteristiky znamení zvěrokruhu a zohlednil své datum narození, našel jsem se spíše **mezi pannou a lvem**. Lépe cílené snad byly jen [keltský](http://www.shaman.cz/keltove/stromoskop/znameni-borovice.htm)
nebo [indiánský](http://www.vestirna.com/www2/horoskop/indian_show.php?show=5) horoskop. [Egyptský](http://www.dusecz.com/?akce=zobraz&clanid=2185) je takový… Divný. Ale vraťme se k MBTI.

MBTI mi řeklo, že jsem **něco mezi** ENTJ a ENFJ. Zase odcituji Wikipedii:

## ENTJ

> Asertivní a otevření – mají touhu vést. Výborná schopnost porozumět složitým organizačním problémům a vytvářet celistvá řešení. Inteligentní a dobře informovaní, obvykle vynikají v rétorice. Oceňují znalosti a schopnosti. Často mívají malé pochopení pro neefektivnost nebo nepořádek.

[Více…](http://en.wikipedia.org/wiki/ENTJ) (en)

## ENFJ

> Oblíbení a citliví, výjimeční znalci lidí. Orientovaní vně, s opravdovým zájmem o to, co si ostatní myslí a jak se cítí. Obvykle jsou neradi sami. Na vše se dívají z lidského hlediska a nemají rádi neosobní analýzy. Velmi efektivní v řízení lidí a vedení skupinových diskusí. Rádi pracují pro ostatní a pravděpodobně potřeby ostatních kladou nad své vlastní.

[Více…](http://en.wikipedia.org/wiki/ENFJ) (en)

## Co je pravda?

Mmmm… Já nevím :) . Vždycky když si někde přečtu charakteristiku své osoby na základě prastarých či přeúžasných algoritmů a logaritmů, cítím **vzrušující vibrace a těším se**, že se o sobě něco dovím a uvědomím si své přednosti a chyby. Ale každý ten popis se o mou vlastní osobnost spíše jen zčásti otře a zbytek nechá **nepovšimnutý**. Hlavně horoskopy – zřejmě existuje souvislost mezi datem a podmínkami narození a mou povahou nebo nějakými jejími základy, ale prostředí v němž vyrostu nebo které mě ovlivňuje zbytek života, mou povahu formuje a tvaruje dále a více. Snad právě testy jako MBTI mohou odhalit něco z *výsledku*, jenž vznikl působením všech tvárných sil. Ale jestli dokonale, to nevím. Při některých otázkách jsem odpovídal trochu rozpačitě, protože se ptaly na to, co mi imponuje. Jasně, něco mi imponuje (systém a pořádek), ale realita (jsem nesystematický a nepořádný) je jiná :D . Tak doufám, že otázky byly správně přeloženy a dobře promyšleny. Otázka, zda jsem spíše ranní ptáče nebo noční sova, mě doslova naštvala, protože jsem obojí a přizpůsobuji se svému okolí.

Tak či tak, mohu ode dneška říkat „*Hej, já jsem ENT(F)J, tak bacha B)*“…