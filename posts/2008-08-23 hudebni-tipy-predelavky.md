Title: Hudební tipy: Předělávky
Date: 2008-08-23 03:08:00
Tags: ušima

Nejsou předělávky jako předělávky. Včera jsem slyšel [nějnovější verzi](http://www.youtube.com/watch?v=pPcLM-hneRg) *Leaving On A Jetplane* od Justina Timberlakea a musím říct, že mě to zrovna **moc nenadchlo**… Asi té nové hudbě opravdu už moc nerozumím :) . [Denver ji vymyslel](http://www.youtube.com/watch?v=vLBKOcUbHR0), [Chantal jí v Armageddonu dodala grády](http://www.youtube.com/watch?v=v7RLcq4Kn3Y) (i když slova jsou pro chlapa, tak nevím…) a Justin ji 2008 **zkazil** na nějaké plouživé r'n'b s kosmickými zvuky na pozadí. Osobně si nejraději pustím tu Chantal.

Ale to bylo jen takové postesknutí. Budeme stárnout a budou nám naše oblíbené písničky předělávat a předělávat a nám se to bude **čím dál tím méně líbit**, stejně jako se to nelíbí našim rodičům apod. Já osobně mám pochopení pro covery do techno/dance stylu z 90. let, protože někdo vzal song, vzal z něj to nejlepší, to řízné, dal tam „tuc tuc“ a udělal z toho **hopsačku jako prase** :) . Rád si pustím jak originál, tak dancovku. Nemám pochopení pro r'n'b, protože mi přijde, že jeho hudba obsahuje asi 2 nástroje (aby byl rytmus) a „zpěváci“ v něm povídají… Srovnám-li Justinův výkon a výkon Chantal, tak je to 1:100… On tam něco povídá, **Chantal zpívá, Chantal má výraz, Chantal je dojemná!** :)

Tak se s ní ožeň! Když ji miluješ, není přece co řešit :P . Ne ne ne, nechme Kanaďanku být i s jejím, nebo tedy asi spíš Johnovým, tryskáčem. Chtěl bych vám ukázat úplně jiné covery, o nichž si myslím, že si **zaslouží pozornost** a přesto nejsou vůbec nijak moc známé…

## When Pop Meets Reggae

Prakticky neznámé album, které se ke mě dostalo od Mapla. Jsou to známé popové songy předělané do reggae. Jak říkal i brácha, člověk si u toho opravdu představuje takové ty **[Jamajčany](http://loh.ct24.cz/article.asp?id=821) s v košilích na pláži… :D** Ukázku jsem nesehnal, ale je to něco v [tomto stylu](http://www.youtube.com/watch?v=0jK6WM_KgBU). Dobrá by jako ukázka byla předělávka [My Heart Goes Boom](http://www.youtube.com/watch?v=ad2O85SUYm0), ale jak říkám, není to k nalezení. Album jako takové lze dohledat [snad jen tady](http://www.amazon.co.uk/When-Pop-meets-Reggae-Various/dp/B00005LWCI), v nějakém zapadlém koutě na Amazonu.

## California Guitar Trio

Kdo má rád **akustické kytary**, určitě se mu bude líbit tento tip. [California Guitar Trio](http://www.cgtrio.com/) jsou maníci, kteří to s nimi opravdu umí a nehrajou na ně nic menšího než [Queeny](http://www.youtube.com/watch?v=rNNcMDZn2Qk), [Mikea Oldfielda](http://www.youtube.com/watch?v=p2OCF1ar0kk), nebo [Pink Floyd](http://www.youtube.com/watch?v=X2OwTTUxJFA). Na Last.fm je [zdarma k poslechnutí celé jedno album, Echoes](http://www.last.fm/music/California+Guitar+Trio/Echoes). Skladba Echoes lze navíc **zdarma stáhnout**.

## Blind Guardian – The Forgotten Tales

Album od německé metalové kapely z šestadevade­sátého? Odkdy poslouchám metal? Neposlouchám :) . A ani celé to album není až tak úžasné, dvě tři skladby vážně spíš nemusím. Ale neodradí mě od toho, abych si [jej poslechl](http://www.last.fm/music/Blind+Guardian/The+Forgotten+Tales), protože ten zbytek **stojí vážně za to!** Covery jako [Mr. Sandman](http://www.youtube.com/watch?v=qDFmNgmaEe0) (The Chordettes), Surfin' USA (The Beach Boys), Spread Your Wings (Queen), Barbara Ann (The Regents) nebo To France (Oldfield) mají opravdu **drive** a metalový nádech zde ukazuje svou sílu – určitě nedoporučuji např. u [Surfin' USA](http://www.youtube.com/watch?v=TdXD7XCMc-c) řídit auto, protože by vás to nabudilo tak, že by vám nestačily limity ani těch německých dálnic.

Znáte nějaké další prima předělávky?