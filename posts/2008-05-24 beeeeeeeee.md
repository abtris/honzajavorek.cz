Title: Beeeeeeeee!
Date: 2008-05-24 10:01:00
Tags: očima

![image](http://blog.javorek.net/image/60/150x)**Shaun the Sheep**
je můj nejnovější objev v oblasti sledování počítačové obrazovky za
účelem pasivní relaxace. Opět britského původu. Abych byl
spravedlivý – objev není přímo můj, poprvé jsem ovečky viděl na
displeji Aceru od spolubydlícího. *Ovce* jsou jedinečné v několika
věcech…

-   je to pohádka, naprosto dokonalá plastelínková (?) pohádka
-   jsou neskutečně vtipné a zdá se, že jsou neohratelné
-   mají naprosto ideální délku jednoho dílu (5 minut)

## Co se skrývá pod vlnou

Příběhy ovečky Shauna jsou nespojité krátké příběhy z jedné farmy.
Hlavními postavami jsou ovce, především pak **ovečka Shaun**, která
je takový trochu všeuměl a hlavně zatímco se v kritických situacích
ostatní ovce stahují, Shaun jde vpřed a zásadně se snaží o průzkum
a jde těžce do rizika (na což často samozřejmě doplatí :D ).
V dílech je prakticky vždy také **farmář**, který se nesmí nikdy
dovědět, co jeho ovce dělají za nepatřičnosti, popřípadě že mu mizí
z louky. Farmář má **pejska**, který tak trochu poskakuje mezi ním
a ovcemi, chvíli peče více s jednou, chvíli s druhou stranou a bílé
vlněné nezbedy především hlídá. Na farmě pak jde najít samozřejmě
**další zvířátka**, jež dotvářejí atmosféru – moje nejoblíbenější
jsou teda rozhodně naprosto dokonalá **prasata** :D . Ovečky mají
také své speciální hrdiny stáda – brzy si zamilujete **jehně** nebo
**extrémně obrovskou a tlustou ovci**, která sežere všechno co vidí
a v mnoha dílech dobře poslouží jako závaží na kladce :)) .

![image](http://blog.javorek.net/image/61/100x)No na seriálu
obdivuji především zpracování a vtipnost, která se s díly nevytrácí
a je taková… nenásilná, chytrá… Nejde o sprosťárny nebo násilí, za
celých 5 minut nezazní jiný zvuk než *beeeeeeeeeeee­eeeeee* a
přitom se člověk nasměje skoro více jak při prvních dílech
**IT crowd**. Na odreagování je to prostě ideální…

## Wallace & Gromit

Tvůrci Shauna jsou
[Aardman Animations](http://en.wikipedia.org/wiki/Aardman_Animations),
kteří mají za sebou především věci okolo
[Wallace & Gromita](http://en.wikipedia.org/wiki/Wallace_and_Gromit).
Humor oveček je samozřejmě podobný. Dokonce mám dojem, že Shaun the
Sheep je původně postava z W&G a všech 40 dílů ovčích příběhů je
vlastně spin off. Každopádně, až si těch zmíněných 40 dílů
seženete, rozhodně nepodlehněte chuti pouštět si díl za dílem –
jsou krátké a půjde to rychle, ale velmi brzy vás to bude mrzet a
budete litovat, že jste si nějaké díly nešetřili ;) . Já si ovečky
schovávám už dlouho a dostaly o zkouškovém dost zabrat, ale pár
dílů mi nakonec ještě zbývá… :)