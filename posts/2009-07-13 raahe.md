Title: Raahe
Date: 2009-07-13 02:31:00
Tags: erasmus, finsko, sport

Raahe je přístavní město, v podstatě 70 km od Oulu. OAMK v něm má vzdálenou „fakultu“ informatiky a kdybych já chtěl studovat nějaké opravdu informatické předměty, **pravděpodobně bych skončil tam**. V Raahe je pěkný univerzitní **kampus** s historickými domy, v nichž bydlí studenti a celý areál i město působí celkem rodinnou a přátelskou atmosférou. V kampusu je i poměrně velká, dřevem (!) vyhřívaná sauna. Lidi, kteří v Raahe jsou, si ale často stěžují, že jsou **odříznutí** od světa, od života, od dění například v Oulu. Ono je to přeci jen malé finské město a zase až tak moc se toho v něm neděje. Navíc předpokládám, že atmosféra, jakou jsme si vybudovali na Otokylä, je tam spíše snem.

V Raahe jsme měli dva kamarády, Slováky Peťu a Viktora. Znali jsme je už od Welcome day. Já jsem se s nimi stihl potom setkat prakticky dvakrát – při floorbalovém klání, které se v Raahe konalo, a při malém výletu do Raahe s Aničkou a Filipem těsně před odjezdem z Finska.

Floorball v našem podání byla vůbec dosti zábavná akce. V Raahe se konal turnaj a my že prý pokud poskládáme tým, tak nás tam dovezou autobusem z Oulu a můžeme hrát. Poskládali jsme dva, byl jsem členem toho „hlavního“. Až na místě jsem se ale dověděl, že chlapi to berou **spíš jako srandu**, protože **nikdy floorball nehráli**. Martin Schratz sice hraje hokej, ale ono je to přece jen něco trochu jiného… No, ale hlavně že jsme se bavili :) . Nazvali jsme se **The Birds** podle [téhle písničky](http://www.youtube.com/watch?v=fruHQhNe-UM), Jano nám dělal hlučného maskota (dělal to dobrovolně!) a Finové nás pěkně vyklepli. Myslím, že se nám snad ani gól nepodařilo dát. Oni to holt hrajou trochu víc profi a navíc se střídali a byli méně unavení.

-   [Floorball v Raahe](http://picasaweb.google.com/honza.javorek/FloorballRaahe)
-   [Výletík do Raahe](http://picasaweb.google.com/honza.javorek/MalyVyletikDoRaahe)