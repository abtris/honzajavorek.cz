Title: Výlet do Švédska
Date: 2009-02-01 20:09:00
Lang: cs
Tags: erasmus, finsko, zážitky

V pátek jsem zorganizoval **výlet do Švédska**. Dověděl jsem se, že Mika má auto a občas do Švédska jede pro levné pivo, tak jsem se ho zeptal, jestli by se nedala taková cesta zorganizovat i s cestujícími, za nějaké peníze za benzín a pro řidiče. Nakonec to klaplo a v poslední lednový pátek jsme se vydali na **roadtrip** do Švédska. Spolucestujícími byli Miro (SK), Martin (CZ) a Filip (CZ).

Vyrazili jsme kolem osmé ráno, za tmy. Jelo se směrem na sever, do **Kemi**, které je 100 km od Oulu. Hoši vzadu hned usnuli, já jsem se, ostatně jako skoro celý zbytek cesty, hlavně bavil s Mikou. Přes Kemi jsme se vydali hlouběji do Laponska, do **Tornio**, hraničního města se Švédskem. Hranice tady je asi jako v Těšíně, uprostřed města. Skoro si jí nevšimnete, je to jen taková nicotná značka :) . Vtipné je, že spolu s Finskem opustíte i východoevropský čas a ocitnete se mezi lidmi, kteří mají o hodinu dříve.

<iframe width="560" height="315" src="https://www.youtube.com/embed/TwiNrt3qh8w" frameborder="0" allowfullscreen></iframe>

V **Haparanda** kousek za Tornio jsme nakoupili levné sladkosti a levné švédské pivo (no to moje je tedy ve skutečnosti dánské) a jeli jsme dál. Směr Karlix, no odbočili jsme pak na sever mezi **švédské hory** a poprvé jsem tady na svém Erasmu viděl nějaké kopce. Po cestě jsme fotili soby, koukali se do Army Shopu a různě zastavovali, nakupovali pohledy, chodili na záchod a jedli. A já se bavil s Mikou o Finsku, o něm a o všem, co mě napadlo :) . U **řeky Tornio** jsme se zastavili i u jednoho pěkného dřevěného kostela. Mika nám byl všude **perfektním průvodcem**, domluvil se i malinko švédsky a když jsme něčemu nerozuměli nebo něco nechápali, vše dokázal pěkně vysvětlit.

Po cestě zpět ze Švédska už se nám setmělo, takže jsme jeli opatrněji a Mika mi vysvětloval, **jak to s auty a řízením ve Finsku je**. Je docela normální, že vám auto na sněhu/ledu moc nebrzdí. A je docela normální, že vám do cesty vleze sob nebo los. Finové ale vědí, že zvířata chodí přes cesty hlavně když se **stmívá nebo rozednívá**, málokdy ve dne či v noci. Ale samozřejmě se to stává, nejvíce havárií je ve Finsku kvůli srážce se soby. Určitě jsem byl moc rád, že jsem jel s Mikou, protože od mala ví, jak ve Finsku jezdit. Zná dobře své auto a zná místní podmínky a zvyklosti. V jedné situaci nám auto prostě klouzalo a jen díky štěstí a umění řidiče jsme do nikoho nenarazili. **Každý Fin umí smykovat a driftovat na sněhu**, každý, který umí držet volant. Hlavně proto, že je to tady nutné umět, ale také proto, že jako mladí vytáhnou auta na moře a na zamrzlém moři s ním dělají blbiny. Narazit není do čeho a trestné to není – na moři můžete řídit auto, i když nemáte řidičák. A jezdit v noci je taky dost o hubu, protože tu nejsou osvícené cesty… Auto musí svítit dostatečně samo a musí se dávat pozor. Proto mají Finové na autech často takový ten **speciální čelní nárazník se spoustou světel**. Nárazník na soby a světla na tmu :) . Předjíždět apod. je také nutné dělat velice opatrně, nikdy nevíte, kdy vám bude auto brzdit a kdy ne. A jezdí se tu mnohem rozvážněji než u nás. Mika měl rovnou silnici, nikde nikdo, mohl to napálit klidně 150 km/h, ale on si jel svých **80, 90 km/h**, stejně jako ostatní. Stejně tak ve městech a jinde byla ta jízda prostě opatrnější a mírnější, vstřícnější k ostatním.

Dojeli jsme do Kemi a zkusili, jestli je otevřený **sněžný hrad**. Mika tam taky nikdy ještě nebyl. Našli jsme jej a zeptali se – prý že půlhodinku počkat a pak se hrad otevře. Tak jsme čekali a koulovali se a fotili moře… A pak vešli… No začalo se hromadit hrozně moc lidí a byla tam televize a všechno a my zjistili, že jsme přijeli na slavnostní otevření, že je dnes první den po postavení hradu, kdy je otevřený. To také znamenalo, že vstup byl 10 € a ne 7 €, ale přežili jsme to. Prolezli jsme opravdu **krásný hrad**, zablbnuli na dětských atrakcích, poslechli si dvě minuty z ceremoniálu a zmizeli pryč. Museli jsme zadním vchodem, protože u hlavního byla 1500m řada návštěvníků čekajících na vstupenky a nešlo tam projít. No a než jsme odjeli, stihli jsme vidět i ohňostroj :) . Hrad se staví každoročně znova a stavba zabere měsíc. Tentokrát to měli navíc těžké kvůli prosincovým dešťům. Stavba je opravdu rozsáhlá a nepůsobí jen rozměry a materiálem (z ledu jsou i stoly nebo menu ve funkční ledové restauraci), ale i velmi **propracovanými detaily** každé dekorace a každé stěny.

Rozhodně prima výlet. Jsem moc rád, že jsme jeli takto s Mikou a mohli jsme si dělat co chtěli (třeba zpomalit, otočit auto a fotit soby z okýnka :D ). A jsem moc rád, **že jsem si s ním mohl celou cestu povídat**. Zjistil jsem, že mě rozhovory s Finy baví 3× více než s krajany a 2× více než s Erasmáky :) . Dojeli jsme v osm večer, takže jsme cestovali prakticky **12 hodin**. Na Mikově jinak nefunkčním tachometru se číslo najetého zvedlo o **550 km**. A to jsme byli prakticky za rohem :) .
