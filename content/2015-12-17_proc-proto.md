Title: Proč? Proto!
Date: 2015-12-17 01:56:30
Lang: cs

Před rokem a půl jsem napsal článek [Proč Python?]({filename}2014-05-29_proc-python.md) Je o tom, proč by si měl člověk vybrat Python jako svůj hlavní programovací jazyk. V textu naznačuji, že Python je jazyk jako každý jiný, a tak se na některé věci hodí víc, na některé míň, ale že bych si přál, aby se tím hlavním důvodem pro jeho výběr stala jeho skvělá, aktivní komunita.

![PyCon odznáčky]({static}/images/pycon-odznacky.jpg)

Když máme ten konec roku, dovolím si tady trochu bilancovat a zhodnotit, jak se nám tato mise daří. Co se v roce 2015 událo?

<small>Poznámka: řazení je chaotické</small>

-   Konalo se celkem 33 lokálních srazů ve 3 městech ([12 v Praze](http://pyvo.cz/praha), [12 v Brně](http://pyvo.cz/brno), [9 v Ostravě](http://pyvo.cz/ostrava)).

    *Věčnou slávu si zaslouží hlavně: Jirka Bartoň, Kubík Vysoký, Aleš Zoulek, Tomáš Ehrlich, já, Milan Kubík, Petr Viktorin, Laco Krčmárik, Lumír Balhar.*

-   Na srazech se zprovoznila [knihovnička](https://github.com/pyvec/bookshelf/), díky které můžou lidé prakticky po celé republice nabízet nebo si půjčovat knihy o Pythonu a přidružených technologiích.

    *Věčnou slávu si zaslouží hlavně Petr Viktorin.*

-   Třikrát se povedlo zorganizovat jednodenní [Django Girls](http://djangogirls.org/) workshop (v únoru v Brně, v květnu v Praze, v listopadu zase v Brně).

    *Věčnou slávu si zaslouží hlavně: Mikey Ariel, Lenka Moutelíková, Petr Viktorin, já, Zuzka Válková, Tomáš Ehrlich, Natália Sedláková.*

-   [PyLadies](http://pyladies.cz/) v Brně se povedlo dál organizovat začátečnický kurz a navíc přidaly i týdenní srazy. PyLadies v Praze udělaly v létě první běh svého začátečnického kurzu a druhý je v plném proudu.

    *Věčnou slávu si zaslouží hlavně: Dominika Krejčí, Petr Viktorin, Verča Gabrielová, Terka Stratilová, Zuzka Válková.*

-   V červnu se uskutečnilo "setkání v přírodě" se studenty gymnázia Roudnice nad Labem, jelo se podle [materiálů pro Django Girls](http://tutorial.djangogirls.org/).

    *Věčnou slávu si zaslouží hlavně Jarda Vysoký.*

-   Objevil se nápad zorganizovat první Python konferenci v ČR a během třech měsíců se povedlo vše zrealizovat. V listopadu tak v Brně proběhl [PyCon 2015](https://cz.pycon.org/2015/), dvoudenní akce s přednáškami, workshopy, silnou zahraniční účastí a skvělou atmosférou.

    *Věčnou slávu si zaslouží hlavně: Tomáš Ehrlich, Martin Bílek, já, Mikey Ariel, Stanislav Komanec, Honza Král, Petr Viktorin, Martin Matuszek, Chris Ward, Bára Drbohlavová.*

-   Vznikla a stále ještě vzniká [příručka pro pořadatele srazů](http://pyvec-guide.readthedocs.org/), díky které bude moci snadněji kdokoliv přijít a založit svůj vlastní místní Python sraz.

    *Věčnou slávu si zasloužím hlavně já :)*

-   Byly vyrobeny dva nové weby a třetí je na spadnutí. [python.cz](http://python.cz/) by měl nadále fungovat jako rozcestník, [pyvo.cz](http://pyvo.cz/) jako zdroj informací o srazech, [pyladies.cz](http://pyladies.cz/) budou o brněnských a pražských PyLadies a o jejich začátečnickém kurzu.

    *Věčnou slávu si zaslouží hlavně: Petr Viktorin a já.*

Je to samozřejmě jen výběr toho nejviditelnějšího a hodně z těchto věcí by nešlo uskutečnit bez pomocníků, koučů, návštěvníků, přednášejících, apod. Každý den se na e-mailových diskusích nebo na Facebooku zodpoví spousta dotazů a všichni víme, že zformulovat nějakou použitelnou radu občas taky vezme dost času a úsilí. Úžasní byli všichni, snažil jsem se ale vyzdvihnout největší "aktivisty". Všem vám za všechny Pythonisty v ČR i na světě a za Pyvec strašně děkuju. Jste skvělí!

![PyLadies]({static}/images/pyladies-petr.jpg)

Pokud budete trochu pátrat po identitách zmíněných lidí, tak zjistíte, že nejde o žádné zaměstnance naší [Pyvec neziskovky](http://pyvec.org/) (pozor, web je poměrně zastaralý) a často nejde ani o nějaké zkušené Python programátory. Na to, abyste Python komunitě pomohli, stačí opravdu málo: stačí chtít a věnovat tomu čas. Zatím jsme všichni stoprocentní dobrovolníci, nikdo za to nic nedostává. Jestli budeme v roce 2016 hodně akční, možná se nám povede vymyslet způsob, jak tímhle někoho zaměstnat za peníze, třeba aspoň na půl úvazku.

![Pyvo v Ostravě]({static}/images/pyvo-ostrava.jpg)

Máme programy pro přiblížení IT ženám, vyvíjíme kurz pro úplné začátečníky v programování, máme srazy, konferenci, spoustu materiálů, je [hromada nápadů co dělat dál](http://python.cz/zapojse) a jakým směrem to posunout na další level. Věřím, že 2016 bude pro český Python minimálně stejně úspěšný a strašně si přeji, aby se povedlo začít realizovat další dlouhodobé nápady, třeba [výukovou příručku pro středoškolské učitele](https://trello.com/c/lWIwsSON/7-vytvo-it-p-irucku-pro-ss-ucitele). Jestli máte chuť na něčem z toho dělat, dejte nám určitě vědět!

![PyCon]({static}/images/pycon-lidi.jpg)

A vy, kteří ještě váháte, zda se věnovat Pythonu nebo něčemu jinému, tak vám vzkazuji následující: Aktivnější, přátelštější a semknutější komunitu budete v ČR kolem nějakého jiného jazyka hledat těžko!

Užijte si svátky a krásný nový rok přeju, ať už ho prožijete s Pythonem, nebo bez :)
