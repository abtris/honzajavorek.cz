Title: Jak (ne)volit z USA
Date: 2018-01-28 13:59:00


Do termínu prvního kola prezidentských voleb mi na poslední chvíli spadla pracovní cesta do San Franciska. Nejdřív jsem si myslel, že tím pádem volit prostě nebudu, ale kamarádi mi rychle ukázali, že se jen vymlouvám a možností, jak situaci vyřešit, je spousta.

Letěl jsem s kolegou a navíc mi radili výše zmínění kamarádi, takže se sluší psát v množném čísle. Naše poznatky:

- Pokud v jiné zemi nežijete, ale pouze do ní cestujete, stačí vám voličský průkaz, stejně jako kdybyste chtěli volit mimo místo trvalého pobytu v ČR.
- Voličský průkaz většinou lidi chtějí, protože žijí jinde, než kde mají nahlášen trvalý pobyt. Proto si jej většinou nechávají posílat poštou. Aby úřad na dálku stihl průkaz vyřídit a doručit, existuje termín, do kterého byste o něj měli požádat a tento termín se všude připomíná. Nenechte se tím zmást! Vy jste v jiné situaci, budete cestovat. Úřad máte nejspíš za rohem. Téměř až do termínu voleb tam můžete zajít osobně a na počkání vám průkaz dají.
- Jak řekl kolega, který se do USA přestěhoval, [honorární konzulát](https://cs.wikipedia.org/wiki/Honor%C3%A1rn%C3%AD_konzul) je něco jako dobrovolní hasiči. Pokud tedy [podle Google Maps zjistíte](https://goo.gl/maps/fxe6hM8VchF2), že je v cílovém městě nějaký konzulát, ještě to neznamená, že tam lze volit. Je potřeba projít [seznam na MZV](https://www.mzv.cz/jnp/cz/o_ministerstvu/adresar_diplomatickych_misi/ceske_urady_v_zahranici/?zn=S-U). Smutná zpráva: Jedete-li do SF, [volíte v LA](https://www.mzv.cz/losangeles/cz/).
- Ze SF je to do LA kolem 620 kilometrů. Volby byly v pátek a sobotu. Letěli jsme v pátek, existovala tedy šance volit v sobotu. Kdo by ale chtěl po 15 hodinách vystoupit z letadla a v zápětí si s [jetlagem](https://cs.wikipedia.org/wiki/P%C3%A1smov%C3%A1_nemoc) na otočku udělat výlet do takto vzdáleného města? No rozhodně nepřipadalo v úvahu, že bychom to odřídili. Hodiny v autobuse anebo ve vlaku ([Coast Starlight](https://www.amtrak.com/routes/coast-starlight-train.html)!) ovšem taky nebyly úplně lákavou představou. 600 kilometrů se lítá.
- Přiznám se, nakonec jsme vyměkli a vzdali jsme to. Má to ovšem vtipný závěr. My jsme totiž později zjistili, že jsme v sobotu ve skutečnosti vůbec volit nemohli. Časový posun je devět hodin, takže aby v ČR lidi nečekali na výsledky voleb do neděle, je v USA termín voleb posunutý. Volilo se tam ve čtvrtek a pátek! Letadlo je stroj času, takže jsme z Prahy odlétali před začátkem voleb a do SF jsme přileteli po jejich konci.
- Jak jsme nakonec ještě vypátrali, [na letišti se dá volit taky](http://www.prg.aero/cs/aktuality/aktuality/umisteni-volebni-mistnosti-v-arealu-letiste/). I když nám by to nejspíš nepomohlo. Pokud tato místnost normálně dodržuje oficiální časy voleb, odletěli jsme ještě před jejím otevřením.

Tímto se omlouvám svému kandidátovi v prvním kole, že můj hlas nakonec nedostal. Taky už nikdy nebudu mít statistiku jako Adam Gebrian.

<blockquote class="twitter-tweet" data-lang="en"><p lang="cs" dir="ltr">Dnes jsem si ve volební místnosti uvědomil, že mám zatím ve svém životě 100% volební účast. Jsem hrozně rád, že mám tu možnost. A díky všem lidem, co dnes pracují ve volebních místnostech.</p>&mdash; Adam Gebrian (@AGebrian) <a href="https://twitter.com/AGebrian/status/956958773318471680?ref_src=twsrc%5Etfw">January 26, 2018</a></blockquote>

Snad ale tento článek pomůže v budoucnu nějakým jiným cestovatelům. Pokud nebudou cestovat časem tak nešťastně jako my, třeba tím zvýším volební účast.
