Title: Nejsem rasista, ale
Date: 2017-11-09 10:36:00
Status: Draft


Já vím, že v době, kdy strany ODS a SPD [dostaly ve volbách 22 %](https://cs.wikipedia.org/wiki/Volby_do_Poslaneck%C3%A9_sn%C4%9Bmovny_Parlamentu_%C4%8Cesk%C3%A9_republiky_2017), je asi úplně mimo upozorňovat na rozdíl mezi člověkem, který rasista není, a člověkem, který si to jen myslí. Jenže mě to prostě nedá. Je to něco, co jsem objevil, a o čem musím napsat, abych na to upozornil a poskytl návod jak z toho ven.

Navzdory titulku nechci úplně rozebírat situace, kdy člověk začne "Nejsem rasista", potom připojí "ale", a následuje rasistický výrok. To je spíš takové (polo)vědomé [chucpe](https://cs.wikipedia.org/wiki/Chucpe). Jde mi spíš o někoho, kdo rozumí podstatě věci, racionálně nechce být rasistou, ale když dojde na praxi, tak jím je. Protože takto jsem to měl i já.

Ono je to totiž líbivé, dát se na stranu [lawful good](https://en.wikipedia.org/wiki/Alignment_(Dungeons_%26_Dragons)) (termín jsem [zcizil Kašpárkovi](http://finmag.penize.cz/recenze/327443-opusteny-erik-tabery)) a z pražské kavárny (pro Pražany: z karlínské kavárny) od svých filtrovaných káv a fotek kázat sluníčko. Jenže stejně jako je pro člověka snadné děsit se něčeho, s čím se nikdy nesetkal, je i snadné to pozérsky schvalovat a propagovat.

Je fajn, že má solidarita s Romy nebo uprchlíky spoustu fanoušků v dobře zabezpečeném městském liberálním voliči. Co by si bez nich Zelení počali, jsme mohli před pár týdny vidět. Ale co se stane, když se takového fanouška zeptáte, zda by bydlel v Brně na Cejlu?

Už jen to, když se tam jdeš párkrát projít, je dobrý test, zda máš čisté svědomí. Jestli máš u sebe uvnitř všechno vyřešené. Jdeš po chodníku a před tebou je hlouček mladých. Vyhodnotíš je jako nebezpečí? A co ledabyle zaparkovaný auto a u něj hlasitě debatující? Je to "gang", ze kterého tě mrazí?

Je to tvoje volba, zda projdeš mezi nimi, nebo zda přejdeš na druhou stranu, aby ses vyhnul. Tam na té ulici se pozná, jestli jsi rasistou, nebo nejsi. Jestli přes barvu jejich kůže nevidíš detaily a reaguješ na základě předsudků, nebo jestli situaci vyhodnoduješ podle toho, co opravdu vidíš. Že vidíš akorát partu puberťáků, nějaký namachrovaný kluky, zmalovaný holky, kšiltovky. Že tam akorát u auta debatuje pár tatíků v letech.

Představ si, že se narodíš jako Rom a od svého narození, ať uděláš úplně cokoliv, na tebe ostatní pohlížejí jako na zloděje. Navštěvuj Cejl a nauč se ignorovat barvu kůže. Buď ve střehu, ale stejně jako kdekoliv jinde. Může tam být nebezpečný člověk, ale ne kvůli tomu, že tam žijí Romové, ale proto, že je to vyloučená oblast plná chudých lidí. **Poznávacím znamením nebezpečného člověka není barva kůže.**

Navštěvuj jižní Evropu. Pochopíš, jak fungují extrovertnější a hlučnější národy. Tráví čas na ulici, baví se, mávají rukama. To všechno je normální. Vystrč hlavu z té České introvertní, poloskandinávské bubliny. Ne všude se v pět zavřou obchody a vyklidí ulice jako v Rakousku.

Je chvályhodné, že nechceš být rasistou. Pokud jsi ovšem solidaritu se slabšími objevil teprve nedávno, budou v tobě předsudky silné. Pokud to jen překryješ názorem bez praxe, je to křehké, je to póza, a při prvním setkání s Romskou uklízečkou se ti to zhroutí. Otužování ale funguje. Vím to, taky na tom postupně pracuju.

Šel bych bydlet na Cejl? Šel. Bydleli tam kamarádi, u nichž jsem často přespával, a naposled jsem tam vzal i Airbnb. Stejně jako jsem šel bydlet na Žižkov, i když mě všichni varovali. Realita je totiž úplně jiná než předsudky.
