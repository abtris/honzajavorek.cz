Title: Evolve
Date: 2008-10-24 10:56:00
Lang: cs
Tags: tech, ušima

Tož jsem se před časem také stal majitelem nějakého toho **mp3 přehrávátka**. Discman už nebyl in a hlavně už na něm byly vidět šrámy z těch veselých let, jež se mnou strávil na střední škole. Hudba na 40 CD bylo taky řešení, kterého jsem se chtěl zbavit a toto byl tenkrát první krok. Vyhnul jsem se naštěstí všem příšerným ajpodům apod. a jako dárek jsem dostal [Evolve Base + 2 GB](http://www.evolve.cz/?nix=produkty&kategorie=0&start=12&id_zbozi=56).

## Výbava

![obrázek]({static}/images/94.jpg){: .right }Co se týče **funkcí**, je Evolve úžasné. Souborů s koncovkami MP3, WMA, WAV nahrajete do jeho útrob 2 GB a ještě si můžete kartou kapacitu rozšířit o další 2 GB. Dnes prodávanější verze tohoto přehrávače dokonce podporuje už 4GB karty. **Rozšíření na kartu** je v oblasti přehrávačů docela unikátní záležitost a byl to hlavní důvod, proč volba nakonec padla na Evolve.

Jinak na něj písničky házíte obyčejně **přes USB jako mass storage**. Pokud vás omrzí vaše vlastní muzika nebo se schválí nějaké zákony o ilegalitě stahování hudby z internetu, můžete použít **FM tuner a poslouchat rádio**.

Menu přehrávače je **plně v češtině**. Při přehrávání dokáže mezi všemi nedůležitými údaji jako bitrate apod. „rolovat“ na displeji všechny důležité údaje. Dokonce umí pomocí speciálních souborů [LRC](http://en.wikipedia.org/wiki/LRC_(file_format)) **zobrazovat text právě hrajícího songu**.

Evolve má k tomu všemu ještě podporu **ekvalizérů, nahrávání mp3 a to jak z okolí, tak i z rádia a spoustu dalších funkcí, které možná ani tak často zase nevyužijete**. Zajímavá je podpora pro definování dvou bodů v přehrávané „skladbě“, které potom chápe za dočasně hraniční a úsek mezi nimi stále opakuje. Dá se to použít pro výuku např. angličtiny, kdy si lekci nebo nějaké slovíčko chcete pouštět několikrát za sebou a nechcete stále přetáčet ručně.

Hodnocení? Funkční výbava je naprosto úžasná :) .

## Konstrukce

Výrobce hlásá

> Jedinečné outdoorové pogumované provedení těla přehrávače zajišťuje jeho odolnost při každodenním provozu.

Popravdě, **na to zapomeňte**. Pogumovaný povlak se začal loupat a mizet z povrchu přehrávače již po jednom, dvou dní používání. Pro srovnání, mám mobil [Nokia 3310 Classic](http://www.mobilmania.cz/Katalog-mobilu/sc-63-c-1-ci-7462/default.aspx), jenž disponuje na pohled či dotek totožným pogumováním. Telefon jsem na rozdíl od přehrávače nijak nešetřil a není na něm zaznamenatelné snad jediné poškození pogumovaného povrchu.

Ovládání je úplně jakékoliv si vymyslíte, **jen ne intuitivní** :) . To, čím byste potvrzovali dialogy, je ve skutečnosti tlačítko, jež je opouští. A podobně. Dá se na to zvyknout, ale je to opruz.

Přehrávač je vybaven **dvěma dírkami pro jack**, takže když jedete v autobuse s kamarádkou a chcete si pustit Bryana Adamse aby potom usnula právě na tom vašem rameni, nemusíte se shánět po rozdvojce na sluchátka. Po čase jsem však zaznamenal u jednoho ze dvou konektorů poruchy v přenášení zvuku – trpí slabším signálem, nahodile se objevují hluchá místa a poruchy sterea :/ .

Displej je dobře čitelný. Můžete si dokonce vybrat asi **z pěti barev podsvícení**. Už nevím, jestli byl text nejlépe čitelný na zeleném nebo modrém, protože je teď přehrávač v reklamačním řízení. Pod displej se zcela bezostyšně dostávají nečistoty. Časem jsem zaznamenal jejich kumulaci, v současné době tvoří neidentifikovatelné bílé částice poměrně velké skvrny pod displejem, jež dosti znesnadňují čtení informací. Přijde mi, že [displeje se tomuto prostě asi nevyhnou](http://pixy.cz/pixynergia/2008/faraon-a-lcd/). Ale proč? Vážně to nejde vyrobit **pořádně**? To, že neumí udělat displej Apple, Dell, Evolve… Znamená to, že takový displej **nelze vyrobit**, nebo na nás prostě šetří a vymlouvají se na [broučky](http://pixy.cz/pixynergia/2008/faraon-a-lcd/#comment-2346)?

Možná jsem dostal nějaký nešťastně chybový kus. U některých závad však pochybuji o tom, že se týkají kusu – řekl bych, že vznikly už někde při návrhu přehrávače v kancelářích Evolve.

## Příslušenství

Ač dostanete nabíječku vnitřní baterie a spoustu redukcí k tomu, asi si většinou vystačíte s tím, že přehrávač hodíte do **nejbližšího USB a on se vám za chvíli nabije**. Zdá se mi ale, že výrobcem udávaná doba výdrže 8 hodin je trochu nadsazená.

V balení dostanete ještě **stereo sluchátka**, USB kabel, napájecí adaptér, český manuál. Sluchátka jsou dobrá, sice nějak divně zašňůrovaná, ale jsou ten typ co se zapíchne z obou stran do středního ucha a pak když s nimi chodíte, tak nevypadávají. To bylo perfektní do té doby, co se izolace kabelu sluchátek v místě spojení s jejich jack konektorem odlomila a obnažila uvnitř vedoucí drát. Hned, jakmile jsem si toho všiml, přestal jsem sluchátka nosit a odložil je do krabičky, abych zabránil dalšímu poškození. Jistě však uznáte, že takto mi příliš radostných požitků nepřinášejí.

Mimochodem, nevíte jak docílit, aby mi [Phillipsy](http://zbozi.cz/?sId=mAzu_4HBo-6I&q=SHE+7750) jakýmkoliv způsobem **držely v hlavě při chůzi**? Jsou perfektní, zvládají basy apod., ale toto je opravdu k nevydržení, z levého ucha mi sluchátko vypadává asi co 5 vteřin (a tady si opravdu nepřisazuji).

## Závěrem

Asi bych si Evolve **znova nepořídil**. K čemu vám je, když máte přehrávač nabitý funkcemi a po měsíci se přes nefunkční hardware nedostanete pomalu ani k jedné z nich. Přeháním, jasně :) . Ale vždyť je to tak. Pro příště asi oželet kartu a zainvestovat do něčeho, co má třeba o něco větší kapacitu, ale lepší konstrukci… Nevím. Přehazování karty s písničkami mezi mobilem a mp3 přehrávačem bylo kůl :) .

Nejhorší je, že dneska si **můžete koupit úplně co chcete a stejně to za dva mesíce budete reklamovat**, protože se na tom něco podělá. Cokoliv. Vlastně bych řekl, že dneska už člověk ani neřeší, jestli se jeho věc pokazila, ale spíše jestli mu to vadí a jestli se mu to chce řešit. Není to trochu smutné? A prý 21. století…
