Title: Finské postřehy: Škola
Date: 2009-01-14 19:16:00
Tags: erasmus, finsko, oulu, škola

Včera jsem byl poprvé ve škole. Škola je **moderní pěkná budova, perfektně vybavená, hezky zařízená**. Byl jsem zvědavý, jestli tak pěkná bude i budova „podnikatelské fakulty“, kde mám project management. No, je :) . Všude samé LCD, učebny po deseti, dvaceti lidech, v téměř každé jsou počítače, vše moderně zařízeno. Obrovskou přednášku pro sto či dvě stě lidí jsem tu teda ještě neviděl. Síťové věci mají vyřešeny trochu podivnými způsoby a rozhodně ne tak pěkně jako na FITu (studentské účty, disky apod.), ale jde to přežít.

Zapsal jsem si tyto **předměty, jež tu budu studovat**:

-   **Finnish Survival Course** – Kurs finštiny na přežití, asi netřeba vysvětlovat… Budu absolvovat v únoru.
-   **XML Course** – Kurs XML. Zatím docela nuda, nic nového jsem se nenaučil, strašně jsem se nudil. Beru to jako lekci příšerné *finnglish language*, kterou mluví kantor. Třeba to bude dobrá příprava pro tu finštinu.
-   **Project Management Course** – Měl jsem mít dnes, ale prostě se to nekonalo a nikdo mi nebyl schopen vysvětlit proč. Tak třeba za týden :) .
-   **English 2 Course** – Angličtina. Původně jsem místo ní měl English and Multicultural Skills, ale bilo se mi to s XML. Na této angličtině bude míň cizinců, ale více Finů, no snad ne i *finnglish*. Příležitost pro kontakt s místními :) .

No a víc nic. Že je to málo? No, je, ale milé čtenářky, já u toho ještě dělám [bakalářku](|filename|2008-10-13_bakalarka.md)! :) Jinak svou školu (School of Engeneering) nemám daleko, pěšky tam jsem za 8–10 minut. Na podnikatelku to je kousek dál, tam by se mi asi nechtělo jinak než na kole.

**Změna v rozvrhu** proběhla celkem hladce, šlo jen o domluvu po e-mailech s Bastianem, koordinátorem. Budu pak muset samozřejmě **změnit LA** a poslat ho na VUT… Brr…

## International Office (Matti & Bastian)

Hned první den jsem měl zajít na IO pro dokumenty, obědovou kartičku, jména, hesla, no kde co. Setkal jsem se zde konečně **osobně s Bastianem a Mattim**. S Bastianem jsem si moc pěkně popovídal a celkově na mě oba působili moc přátelsky.

## Studentská unie

Bastian mi poradil, že pokud si koupím **kartičku studentské unie** (12 € na jarní semestr), budu mít všude možně slevy atd. Což jsem tedy udělal, protože **slevy na vlaky jsou údajně 50%** a i kdyby mi to mělo jen srazit cenu vlaku po cestě do ČR, vyplatí se to. Kartička se objednává normálně přes Internet a vyzvedne někde ve škole, až ji vyrobí. Chtěli mou fotku, tak jsem tam nahrál něco, co bylo nejblíž fotografii pasového typu, ale jakože… na regulérní doklad by to neprošlo, snad budou tolerantní :)) . Jinak pro ty, co by se chtěli hned zeptat – ne, **o existenci ISIC tady nikdo neví nic**.

## XML

Za deset minut před hodinou jsem rozuměl jediné slovo – Linux. Vše ostatní finsky. Začal jsem se bát, že předmět nebude v angličtině. Věděl jsem, že tam mají být ještě **dva francouzi**, ale nikdo mi tak nepřipadal. Přednášející sice poté začal anglicky, ale brzy jsem pochopil, že v tom budu muset angličtinu opravdu lovit. Zajímavé bylo, že se v začátku hodiny dobelhala (vážně!) ke stolečku také **postarší žena**, usadila se a začala poslouchat. Absolvovala všechna cvičení a tvořila XML dokumenty, ačkoliv u nás byste ji tipovali asi spíše na typickou ranní návštěvnici Lidlu s nezbytným dvoukolákem. Francouzi došli později.

Všichni jsme se na začátku kursu představovali. Hodně lidem jsem moc nerozuměl, mumlali něco podivnými dialekty angličtiny a hlasitostmi… Zajímavé bylo, že to jsou často lidé z práce, mnoho z nich **pracuje v Nokia**, někteří jsou učitelé na OAMK. Absolventi, projektoví manažeři… Všichni, co chtěli něco vědět o XML. A taky mí 2 francouzi :) . Já jsem řekl asi něco jako

> My name's Jan Javorek and I'm an exchange student from Czech republic. I'm working here on my Bc thesis and I'm also professional webdesigner – I wanted to expand my knowledge of XML.

**Postřehy:** Postarší přednášející vyslovuje anglické „dž“ zásadně jako „c“. Qt čte jako „kutů“. Ani tak mě notoricky známé zkratky jako SGML jsem nechytil napoprvé, protože je prostě přečetl příšerně. Ani finsky, ani anglicky. Francouzi vtipně vyslovovali Java jako „žava“.

Přemístili jsme se do místnosti s počítači a dělali cvičení s XML, což pro mě byla **hrozná nuda**. Odevzdal jsem to první cvičení do 3 minut. Kantorovi jsem napověděl některá anglická slovíčka a ukázal mu, kde v programu, jež jsem viděl poprvé v životě, má validovat XML, jestli je well-formed. Od té chvíle mi nepomáhal a **takticky mě obcházel** :D . Tak či tak jsem se hrozně nudil a začal strašně hladovět, takže zbytek hodiny pro mě byla muka. Naučil jsem se alespoň **více o DTD** a hlavně – potkal jsem **Denise a Adriena**, kteří mě včlenili do zbytku Erasmácké komunity! Vysvětlili mi, že to hlavní se děje na pátém patře, protože na mém třetím je i „dormitory manager“, který je postrachem Erasmáků a jejich úhlavní nepřítel a tudíž se na třetím spíš chodí po špičkách. Hned večer po škole jsme šli i s dalšími do **sauny**. No prostě super, Erasmus začíná ;) .

## Sami Niemelä a Katja

Protože mi dneska zrušili hodinu project managementu, rozhodl jsem se **zajet k ubytovacímu guruovi jménem Sami Niemelä**, do budovy, která by se u nás asi jmenovala rektorát. Už jsem tam jednou byl, ale to tam zase nebyl on. Výhodou bylo, že jsem věděl kde to je. Dojel jsem tam, potkal jsem tam celou skupinu ostatních Erasmáků (popravdě, věděl jsem, že tam budou), vyplnil jsem formuláře a zjistil, že platit kolejné mám až někdy **v únoru**. Prima :) . Připletla se tam i **Katja**, kterou jsem poznal podle fotky (utkvěla mi v hlavě). Příjemná, [opravdu sluníčko](|filename|2008-02-27_prvni-krucky-do-oulu.md) :) . Ale Bastian je dobrá náhrada :) .

Rozloučili se s námi a řekli, že se těší na zítra. To je totiž „Welcome day“ pro Erasmáky s **celodenním programem** a oni ho zajišťují. My jsme se poté odebrali ke kolům a **rozprchli po Oulu**. Někdo do banky, někdo do obchodu, do tureckého fast foodu, někdo zpět na Otokylä (koleje). Zjistil jsem, že díky mým projížďkám na kole a samotářskému začátku se v některých věcech a hlavně v Oulu vyznám o trošku více než ostatní. Taky dobře :) .