Title: Instant Messaging je stále v pravěku
Date: 2009-03-16 13:33:00
Tags: facebook, im, jabber, názory, net, software

Opět mi včera přišel nějaký **spam od automaticky vygenerovaného rusáka** z ICQ transportu pro [Jabber]({filename}2007-09-23_jabber.md). Jako vždy jsem mohl označit jeho číslo, přidat do seznamu ignorovaných kontaktů a jít dál. Jenže mě už nějak přetekl pohár trpělivosti. Smazal jsem své ICQ číslo z webu a z profilu na Facebooku (doufám, že nikam jinam jsem jej už nenapsal). A začal jsem si po dlouhé době **hrát s blbostma**.

## Antispam? Likvidace ICQ? Facebook chat?

Existuje něco jako **antispam**? Ano, [například pro Mirandu](http://www.miranda.cz/forum/) aj. Bohužel, pro Psi ne a Psi ani nedisponuje systémem pluginů, takže ani nikdy nebude. Dobře. Tak jiné řešení. Jednoduše **zlikviduju ICQ**. Stejně, když se na něj podívám, vidím tam už jen asi 5–10 lidí, kvůli kterým to ICQ ještě držím. Ostatně, skoro všichni smrtelníci už mají Facebook a tam je přeci **Facebook chat**. A ten [má být Jabberem](http://developers.facebook.com/news.php?blog=1&story=110). Jenže ještě není… Ach jo!

Alespoň jsem ze zlosti **promazal kontakty v ICQ** transportu na maximum. Sice jsem si u toho omylem umazal i pár lidí, o něž stojím, ale ono když kácíte les, [lítají veverky](http://en.wikipedia.org/wiki/Flying_squirrel).

Vyzkoušel jsem [Pidgin](http://www.pidgin.im/), protože má plugin na Facebook chat a když jsem ho vídal v Linuxu, nepřišel mi tak strašný. Strašný není, ale je na mě moc divný. Navíc, zjistil jsem další perličku. Když se v Gmailu odpojíte z chatu, můžete jej normálně používat ve svém klientu jako GTalk. Pokud se na Facebooku **odpojíte z webového chatu** (aby vám tam neotravoval a měli jste jej jen v IM aplikaci), tak jste najednou **offline i v klientovi**. Takže? Divný a ještě k ničemu. He. Odinstaloval jsem jej. Navíc jsem se ujistil, že lidé, kteří tvořili Facebook chat byli opravdu debilové.

## Svatý grál

Nevím, jak dlouho je s námi pojem zvaný IM, ale je tu myslím dost dlouho na to, aby sítě nějak fungovaly dohromady, aby existovala různá řešení situací, v nichž se se svými kecálky člověk může ocitnout. Jenže v oblasti IM prostě ta **řešení neexistují**.

Sítě absolutně nekooperují, **Jabber** se vyvíjí absolutně šnečím tempem a používat jej v naší kotlině znamená jen problémy, **ICQ** je nepoužitelné, **MSN** typicky Microsofťácky podivné a přeplácané, **GTalk** je novorozeně (které sice umí křičet na velké vzdálenosti, ale skoro neumí mluvit), **Facebook chat** je zase takové embryo, že na něj neexistují klienti. Kupodivu zrovna ten poslední se mi koncepcí líbí třeba více než ICQ, protože s lidmi na této síti si jde jen psát. A to je přesně to, co chci. **Nechci od nich soubory, nechci barevné písmo…** Chci jen text a jméno, od koho to přišlo. Navíc jej mají **jak Češi, tak zahraniční známí**.

Chtěl bych v roce 2009 tak moc, kdybych chtěl **Psi, v němž bych měl čistý Jabber bez transportů, Facebook chat a GTalk**? Zjevně ano. Navíc to Psi jde [taky do kytek](http://pinky.pyco.cz/2008/08/08/vyslo-psi-012-po-roce-ale-koho-to-letos-zajima/)… Bohužel v odkazovaném článku zmiňovaný klient je něco, po čem zrovna netoužím. Ne, řekněme, že jsem se Psi celkem spokojený a za nic ve stylu Pidgin, Miranda, bla bla bla… bych jej nevyměnil. Jenže to tempo jeho vývoje je opravdu směšné. Teda spíš **smutné**, protože Psi je prakticky vlajkovou lodí Jabberu.

## Řešení

Jsem **znechucen**. Už mě nebaví mazat ruské spammery a nebaví mě [vysvětlovat lidem nevysvětlitelné, proč něco někde stále nefunguje](http://www.slideshare.net/littlemaple/co-je-to-ten-tvj-jabber-lsko). Opravdu, dnes je **systém IM tak složitý**, že můžete udělat nevinnému člověku půldenní přednášku těmi nejjednoduššími slovy, ale stejně to nepochopí, protože mu vykládání bude znít jako výčet chemických reakcí s hláskováním vzorců.

Víte co? **Pište mi maily.** Já budu v klidu psát bakalářku a od IM si odpočinu. Budu zapínat jen jednu upravenou, minimalizovanou Mirandu. S jediným VIP kontaktem. Připojenou na **dedikované ICQ číslo**. Ne ne, peklo nezamrzlo, já mám pořád moc rád Jabber a Psi, ale člověk někdy musí uznat, že účel světí prostředky, že někdy je třeba **vykašlat se na veškerou idealogii a prostě místo toho pracovat s tím, co doopravdy funguje**. A tohle funguje. Nikdo mě neruší, nechodí mi spam, vidím správně status a funguje mi přenos souborů. Co víc potřebuji?

![obrázek]({filename}/images/111.jpg)

A kdy se vrátím k Psi s Jabberem? **Až se uklidním.** Nebo až bude Facebook chat postaven na Jabberu. Nebo až budu mít titul. Nebo až najdu jiné řešení… Nebo až Jan Tleskač…
