Title: Jak si udělat pořádek v hudbě
Date: 2008-07-02 02:09:00
Lang: cs
Tags: software, ušima, windows

*Upozornění pro slušné lidi: Psáno pod rouškou tmy.*

Hudbu mám moc rád. Hudbu miluji, hudbou žiji. Jsem do hudby [blázen]({filename}2008-05-07_jedinecna-individua.md) :) . Jak ji skamarádit s počítačem? Mám několik desítek GB hudby. Mám v ní nepředstavitelný nepořádek. Co s tím?

## Vyházejte všechno, co je kulaté, s dírou uprostřed a třpytí se

V první řadě jsem si k notebooku pořídil [speciální jednotku](http://www.alza.cz/pevny-disk-hitachi-travelstar-5k250-d85430.htm) v [krabičce od mýdla](http://www.alza.cz/externi-box-msi-starbox-d85883.htm). Jmenuje se Vendelín. **Proč dnes mít hudbu na CD a DVD a rozhodně ne na jednom disku:**

-   Při velkém množství hudby se stává množství nosičů **neodolatelně nesnesitelné**.
-   V průběhu let, jak přibývají nosiče obsahující různé kompilace, náhodné zálohy, výběry od kamarádů apod. počiny, vzniká **absolutní chaos** a hudba je zcela nedohledatelná, což vás nutí zkoumat nové hudební obzory.
-   Jestli stále věříte, že CD vám na poličce **vydrží ležet věčně**, běžte k psychiatrovi… CD vydrží stěží pár let a to ještě jen když máte štěstí nebo s ním zřejmě vůbec nemanipulujete. Sbírka hudby se vám tak navíc sama časem ředí, takže máte čistější možnost výběru. S letitými disky se dá navíc **zdobit** interiéry, exteriéry i foxteriéry.
-   Máte-li po ruce kolejnet, torrenty apod. věci, přistihnete se po čase, že než abyste vstali a hledali své oblíbené album v hromadě sto let starých a *zabordelených* CD, raději si jej **znova stáhnete**. Při tom můžete objevit spoustu nové hudby, což je skvělé. (No není to skvělé??!!)
-   Přistihnete se, jak týden **posloucháte dokola 3 alba** jen proto, že je máte zrovna na disku. To je jistě dobré pro zapamatování si melodií a slov písniček.

**Jedno médium!** Záchrana :) . To mé řešení s externím diskem moc nekomentujte, je to přesně to, co si představuji já. Filmy nestahuji, seriály nesleduji, video nezpracovávám… Takže nějakých 200 MB či o kousek více mi **na hudbu stačí**. Vážně :) . Navíc jsem nechtěl nic velkého, co se dává do elektřiny, funí na stole, svítí, zabírá prostor… Fuj. Mí kamarádi si takové disky nakoupili a díky za to, protože jsem přesně věděl co nechci! Toužil jsem po řešení, které strčím do kapsy a bude **elegantně nenápadné a nenáročné**, snadno po ruce, snadno u notebooku. A mám ho :) .

## Převod hudby do jiného formátu

Jestliže máte hudbu v **jiných formátech než mp3** a moc vám to nevyhovuje, podělím se o pěkný tip na prográmek. Mám například nějaká alba v ogg, ale tento formát (ač je jinak hrozně sexy) nepřečte můj mp3 přehrávač, mobil a kde co dalšího… A protože hudbu nemám na počítači kvůli dobrému pocitu z otevřených formátů nebo z nepřekonatelných kompresí, ale prostě proto, **že ji chci poslouchat**, je třeba nejdříve [použít prací prášek Árijec](http://www.youtube.com/watch?v=hfKknd4-FQY) a nastolit vládu jedné přípony.

Hledal jsem hrozně dlouhou dobu takový prací prášek, který by byl

-   zdarma
-   na co nejvíce druhů formátů (alespoň wma, ogg, mp3)
-   pod Windows
-   jen pro příkazový řádek

Když si odmyslíte poslední požadavek a přežijete nějaké to klikání,
nabízím **bezkonkurenční [BeeThink](http://www.beethink.com/audiotool/MusicHandle/MusicHandle.htm)**! Graficky sice trochu šílený, jak už to u těch multimediálních prográmků bývá, ale svůj účel plní.

## Popište si hudbu

Nejen kvůli [last.fm](http://www.last.fm/user/Littlemaple/) je dobré hudbu hezky otagovat. Můžete to udělat se spoustu placených řešení, ale lepší jsou ta zdarma, protože po vás nikdo nechce peníze za to, že **trávíte čas takovou blbostí, jako je popiskování zvukových signálů**. Winamp má od jedné z posledních nic nového nepřinášejících revizí hezky vyřešený editor tagů a dokonce přibylo magické a neodolatelné tlačítko **auto-tag**. Po jeho stisknutí **bůh udělá zázrak a opatří vaši písničku ID3 popiskem**. Problém je v tom, že asi tak v 30–40 % je špatný, nepřesný, neúplný, šmejdský… No kdo ví, kde je berou, on ten zdroj asi nebude až tak božský… Na nějaké **osamocené songy se to může hodit** (s ruční kontrolou), ale jinak moc ne. Tak či tak, jen masochista by klikal 3 dny na tlačítko (třebaže sebevíc magické), aby si popsal muziku.

**Stáhněte si prográmek [mp3tag](http://www.mp3tag.de/en/)**. Je samozřejmě zdarma a dělá **všechno to úžasné, po čem jste vždy toužili.** Tedy vše ne – romantického a bohatého muže vám nepřivede a divoký sex s pěti či šesti odbarvenými brunetami s ním bohužel také nezažijete. No ale jinak prima. Opět odzkoušeno. Když pominu nějaké vedlejší funkce, tak kromě hromadného zpracování umí načíst tagy z Amazonu nebo jiných zdrojů (včetně coveru), umí pomocí speciálních regulárních výrazů přepsat názvy souborů do tagů a naopak, umí dělat hromadné úpravy jako konverze velikosti písmen nebo kódování…

Snad jsem vás tedy trochu navnadil a až se budete v okurkové sezóně nudit, třeba když vám bude pršet na pláž nebo vám za sdílení nelegálního obsahu odříznou internet, můžete si hrát s legálně nastahovanou hudbou. Přeji hezkou zábavu :) .
