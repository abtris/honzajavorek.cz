Title: Dej mi pokoj
Date: 2012-06-22 10:34:48

Dneska to bude tak trochu "[hejt](http://www.1000vecicomeserou.cz/)". Už přesně vím, jak se cítí, nebo spíš cítili uživatelé Internet Exploreru, kteří nemohli nebo nechtěli přejít na jiný prohlížeč. Cítili se fakt mizerně a otráveně. Jako já teď v roli uživatele Firefoxu a odmítače Google+.

![Google+ otravuje](|filename|/images/googleplus-sere.png)

1. **Je úplně jedno, co budu na Google+ dělat, hlavní je, že tam budu.** Google mě tam chce fakt strašně moc. Svědčí o tom skutečnost, že můžete plusko mít a vůbec o něm nevědět - prakticky se vám nepřipomíná nebo si to můžete vypnout. Ale jakmile jej nemáte, přijde vám denně deset spamů o tom, že si vás kdejaký šulda přidal do kruhů nebo že s vámi s sdílí obsah. A tím nemyslím, že mi kamarád poslal fotky, ale příspěvky mě úplně neznámých lidí. Tohle beru jako důkaz toho, že [Google+ existuje jen pro sledování lidí a dotváření jejich online profilů](http://www.wordtracker.com/blog/google-plus-matters). Smutně vtipné je, že v e-mailu je sice *unsubscribe* odkaz, ale navede mě akorát na *registraci* do Google+. Spamování musím tedy řešit [takto](https://gist.github.com/2972331).

2. Google **všude propaguje Chrome** a kde to nedělá on, dělají to jiní. Jestliže Firefox a další hráli kdysi na city a na fičury, Chrome hraje na technologie a bubliny. Jako webový vývojář každou chvíli kliknu na nějaké demo, které nespustím. [Některé nespustím z neznámých důvodů](http://www.playmapscube.com/) (Linux?), ale většinu prostě jen proto, že [jsou akorát pro Chrome](http://www.zdrojak.cz/clanky/soap-opera-css-prefixu-aneb-webkit-property-vladne-vsem/). A co jsou ty bubliny? Prostě bubliny. Každou chvíli na mě vyskočí z nějaké Google služby s doporučením, že když budu používat Chrome, budu mít internet mócinky rychlejší. Haló, to už tu bylo, vzpamatujte se! V zápalu ubíjení posledních zbytečků *modrého é* jsme si nevšimli, že jdeme v jednom šiku s novým [JESPR](http://blog.macich.name/1097684535-co-je-jespr.html).

3. Vypnutím pluska sice mohu na Picase opět alba sdílet normálně po e-mailu a používat její původní funkce, ale to neplatí o kamarádech. Ti už mají svou **Picasu vcucnutou do Google+** a pokud mi sdílí album, přijde mi otravný mail s doporučením, že fotky budou mocinky mockrát víc krásňoučké, pokud vlezu do pluska. A po prokliku mám album v pěkném novém designu místo škaredé staré Picasy - potvrzuje se má prvotní myšlenka, že Google podrží Picasu hnusnou jak jen to půjde dlouho, aby lidé přešli na plusko sami z důvodu hezčího UI. A chci-li cokoliv komentovat nebo "olajkovat", jednoduše nemůžu. Abyste mi rozuměli, kdyby kamarád totéž album sdílel přes Picasu a ne přes plusko, tak můžu stále obojí. Ale jen proto, že to tam nahrál ze strany pluska, tak už se k fotkám nemůžu vyjádřit.

Milý Google, sereš mě. Otravuješ mě. Dorážíš, tlačíš na mě. No dej mi sakra pokoj! Já mám přece právo nepoužívat tvůj jediný správný prohlížeč nebo tvou jedinou správnou sociální síť. Připadám si jak *ovce*, kterou někdo nahání do ohrádky tu reklamou, tam nějakou bublinou, a ne jako **pan uživatel** s nějakou svou hrdostí a vlastním rozumem.