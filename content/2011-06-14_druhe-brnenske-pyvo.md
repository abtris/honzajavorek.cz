Title: Druhé brněnské PyVo
Date: 2011-06-14 17:00:00
Lang: cs
Tags: net, práce, projekty, python, pyvo, software, webdesign, zážitky

![obrázek]({static}/images/145.jpg){: .right }Kamarád [Michal Švec](http://twitter.com/svecmichal) se na Twitteru zmínil o **setkání programátorů** v Ruby a já se zeptal, jestli něco takového není i pro Python. Prý nikde nic, tak že to mám zorganizovat. A že prý nevadí, když tam o tom Pythonu budu vědět ze všech nejméně :)

No a tak se stalo. Nejdříve jsem navázal spolupráci se [slovenskými Pyonýry](http://on.fb.me/pyoneers) pod taktovkou [Synopsiho](http://twitter.com/synopsi), dohodlo se první setkání jen tak v kroužku u piva a když šel vidět zájem a nadšení, začali jsme s [Michalem Janíkem](https://twitter.com/michaljanik), jenž mi nabídl pomoc při zařizování, plánovat něco většího.

A já jsem moc rád, že to včera proběhlo, že to byla zábava, že se to líbilo a že jsme se něco nového přiučili a poznali nové lidi.

Předně bych chtěl poděkovat už zmiňovanému [Michalovi](http://www.michaljanik.cz/), který mi pomohl s organizací. Rozdělili jsme si úlohy asi tak, že on zajistil infrastrukturu a já dělal propagaci a zajistil přednášky.

Ty měli [Petr Jocho Joachim](https://twitter.com/jochocz) a [Martin Sputnikus Putniorz](https://twitter.com/sputnikus). Petr nám řekl o tom, **jak na Djangu v Seznamu stavěli backend nového Super.cz**, Martin se následně rozpovídal o **cloudech pro Python, hlavně o ep.io**, tzv. „pythoním Heroku“.

-   [Jocho: **Django & Seznam.cz**](https://docs.google.com/present/view?id=dd9dv3df_29fx5hp4db)
-   [Sputnikus: **ep.io a další cloudy pro Python**](http://prezi.com/sgokjfuweg5z/python-in-da-cloud/)

![obrázek]({static}/images/146.jpg)

Následně jsme se zabrali do volné diskuse a do samotného pyva. Povídat si bylo určitě o čem, jelikož se nás u stolu **sešlo přes 15 lidí** a mnozí měli docela zajímavé příběhy ať už o Pythonu nebo jen tak ze života a studia. Měli jsme [návštěvu z Finska](https://twitter.com/encukou), zahraniční kluky mluvící jen lámanou češtinou, Seznamáky, studenty, nestudenty, pracanty i experimentátory, webaře i newebaře.

**Díky všem za účast**, jsem moc rád, že jste přišli a uvidíme se nejpozději na příštím PyVu! :) A pokud to nemáte daleko do **Bratislavy**, můžete zajít na [jejich PyVo s Rubyslavou](https://www.facebook.com/event.php?eid=123649324382915) už tento čtvrtek.

-   [**Fotky z akce** a zhodnocení od Michala](http://www.michaljanik.cz/pyvo-cerven)

*Pokud vám něco říká Python a rádi s námi někdy zajdete na [\#PyVo](https://search.twitter.com/search?q=pyvo), sledujte [@naPyvo](https://twitter.com/napyvo)!*
