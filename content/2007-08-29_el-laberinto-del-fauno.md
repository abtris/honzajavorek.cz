Title: El Laberinto del Fauno
Date: 2007-08-29 17:49:00
Lang: cs
Tags: kino, očima, španělsko

[Faunův labyrint](http://www.csfd.cz/film/221638-faunuv-labyrint-laberinto-del-fauno-el/) je jeden z **nejlepších filmů**, které jsem za poslední dobu viděl. A že jsem jich neviděl málo… Je to film, po němž jsem vyšel z kina a řekl jsem si „*tyjo…*“. Na víc jsem se nezmohl. Bylo třeba provětrat hlavu po nočních brněnských ulicích, než se zážitek usadil a člověk mohl opět začít fungovat.

Text distributora, který si můžeš kdekoliv přečíst, evokuje v člověku myšlenku „hmm, nějaká fantasy pohádka“. Byl napsán dost **nevhodně**, protože přesně toto film vůbec není. A možná proto se také člověk trochu pozastaví, všimne-li si, že je film přístupný až od 15 let a dávají jej i v [Palace cinemas](http://www.palacecinemas.cz) až hodně pozdě večer.

![obrázek]({static}/images/14.jpg){: .right }Faunův labyrint je naprosto dokonalý (smutný!) snímek, v němž se prolíná zlý, nespravedlivý a neuvěřitelně krutý svět dospělých lidí se světem pohádek malé holčičky. Chytne vás za duši, zacloumá srdcem, myšlenka je hluboká a v některých chvílích budeš zadržovat dech kvůli adrenalinu. To je hlavní linka, víc prozrazovat nebudu. Ztvárnění, hudba a vůbec celé provedení je naprosto úžasné.

![obrázek]({static}/images/15.jpg){: .left }**Nepíšu recenzi** (nehodlám psát na filmy recenze, k hodnocení mi vážně stačí hvězdičky na [ČSFD](http://www.csfd.cz)), ale spíše takové nakopnutí, které ti **dodá odvahu utratit hříšné peníze za kino** a nechat zamrznout nejen oči, ale i celou svou psychiku na plátně nejbližšího multikina. Rozhodně doporučuji se vyhnout kritikám a recenzím, [traileru](http://www.csfd.cz/film/221638-faunuv-labyrint-laberinto-del-fauno-el/trailer/) nebo dokonce [ofišl stránkám](http://www.panslabyrinth.com/) dříve, než film uvidíš. Za prvé ukáží a odhalí dle mého názoru příliš, za druhé si je vychutnáš opravdu kvalitně až po shlédnutí příběhu. Také doporučuji tento skvost kinematografie vidět samozřejmě v **originálním španělském znění** s českými titulky. Mě osobně třeba překvapilo, že ač jsem na tom se španělštinou dost bídně, rozuměl jsem téměř třetinu všeho řečeného, ne-li víc.

Faunův labyrint byl dokonce **hodně oceňován a kladně recenzován**, ale to není podstatné (alespoň pro mne). Jestli chceš slyšet nějaký výčet kvalit filmu, zajdi si na něj a pak poslouchej své nitro ;) . Na druhou stranu ale přiznávám, že pokud holduješ spíše Transformers a jim podobným žánrům, pak jsi asi docela zbytečně ztratil čas čtením tohoto příspěvku :) .
