Title: Remember The Milk
Date: 2008-09-27 01:16:00
Lang: cs
Tags: gmail, management, net, software

Ať už máte rádi mlíko nebo ne, pokud jste postiženi fenoménem notebooků a navíc máte třeba něco společného s písmeny **I** a **T** (ne, opravdu, **I** a **Q** není podmínkou), jistě se vám stane, že **máte svůj počítač po ruce častěji, než tužku a papír**. Pro detailisty doplním, že tužka je všechno od té malé, ukradené z IKEA, přes propisky po tlusté černé fixy, kterými se maluje po opilých lidech, když spí.

Protože jsme všichni chaotičtí, neumíme si organizovat čas a tím pádem ani život, máme ve všem binec a na to, že jsme měli zalít kytičky na okně si vzpomeneme po měsíci a že termín na odevzdání potvrzení o přiznání odevzdání potvrzení byl před týdnem, **používáme věci jako tudů**. To není nic jiného, než ryze odborný výraz pocházející z jedné poloviny z latiny a z osmé pětiny z řečtiny, znamenající *seznam úkolů*.

No a pokud se teď tak nějak zamyslíme nad těmi dvěma předcházejícími odstavci, tak si nejenže uvědomíme, že bych už neměl před psaním článků hulit, ale dokonce možná dojdeme k závěru,
že **existuje jisté procento lidí, kteří hledají počítačový program, jenž by fungoval jako ono tudů**. Řekněme, že je jeden, který je nejlepší na světe a kromě tužky s papírem jej nepřekoná nic. **[Remember The Milk](http://www.rememberthemilk.com/).**

## Bůůůů, tudůůůůů

**Remember The Milk** je snadno použitelná, intuitivně a **lehce ovladatelná online aplikace**. Není třeba dlouhého vysvětlovnání – prostě hned po tom, co se zaregistrujete, umíte s RTM dělat vše, co potřebujete. Doporučuji tedy ale ještě přečíst si **klávesové zkratky**, šetří hrozně čas. Co je na ní tak úžasného? No, třeba to, že **je i česky**. Dobře, dobře, teď vážně něco úžasného, tohle je sice fajn, ale anglicky dnes umí už každý čolek. RTM je velmi snadno integrovatelné do hrozné spousty věcí, má asi padesát různých exportů a dvacet možností, jak si např. nechat posílat upomínky (e-maily, jabber, SMS…). Jestliže existuje nějaká technologie nebo způsob jak rozšířit známý a používaný program, RTM to pravděpodobně implementuje. Další věcí jsou funkce – RTM jich má hrozně moc, můžete si do mapy zaznačit, kde se vaše úkoly odehrávají, můžete si je dělit do několika tudůček zároveň (osobní, škola, práce…), můžete si úkoly tagovat… Popravdě, někoho to třeba zláká, ale moje zkušenost říká, že **čím méně z toho použijete, tím budete efektivnější a šťastnější** ;) . Tak či tak, i když to nevyužijete, můžete se s tím, sakra, přece chlubit mezi kamarády…! A to za to stojí, zvlášť když je to zadarmo.

## Funkce sem, funkce tam, co já s nimi udělám?

Pěkné na RTM je, že **můžete používat to, co chcete**. Nikdo vás nenutí nic tagovat nebo určovat GPS každého úkolu. Můžete používat 3 funkce ze 300 nebo 30 ze 300 a je to jedno. Je to na vás. Tudů je podle mě nejlepší jako **jeden seznam úkolů**, které se mi řadí podle **dní**, kdy mají být provedeny a potom podle **priorit** (dejme tomu… hoří, důležité, počká, nedůležité). Dobré je, když se dá nastavit, aby se úkol třeba v nějakých intervalech opakoval (typicky týdenní záležitost jako *zazálohuj data*). Vše ostatní zdržuje. Lokace není třeba, tagy není třeba, více tudůček není třeba… Podstatné je, pokud je ovládání aplikace opravdu **velmi snadné a rychlé**. A to RTM je. Při zadávání data např. rozezná zkratky jako *zitra*, *dnes*, *ct*, *po*… To je hodně pohodlné. A i zbytek RTM je v podobném duchu.

## Ale já přece používám…

Integrace? RTM můžete mít jako aplikaci v GNOME, aplikaci pro Mac, můžete spravovat svoje RTM pomocí IM. Můžete přidávat úkoly přes bookmarklety v prohlížeči, **můžete mít RTM v mobilu** (!), na iGoogle, **v Google Calendar**, ve Windows Mobile, v iPhone i iPodu. Co je ale největší maso – RTM **podporuje Google Gears a tím pádem ho můžete mít i offline**, s ikonkou na ploše a prohlédnete si své úkoly třeba i v horkovzdušném baloně nad Medláneckým letištěm, mimo dosah wi-fi. Ok, a teď ta největší pecka, která dělá z RTM konečně něco k používání :) . Existuje doplněk pro Firefox, který vám RTM geniálním způsobem **zaintegruje do GMailu**! No a pak si s tou aplikací s roztomilou kraví hlavou v logu člověk nemá vytvořit láskyplný vztah…

## Vstávat a cvičit!

-   [schopnosti RTM](http://www.rememberthemilk.com/tour/)
-   [integrace a služby](http://www.rememberthemilk.com/services/)
-   [recenze na FreelanceSwitch](http://freelanceswitch.com/product-reviews/review-remember-the-milk/)
