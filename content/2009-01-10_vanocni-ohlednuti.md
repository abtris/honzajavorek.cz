Title: Vánoční ohlédnutí
Date: 2009-01-10 01:00:00
Tags: erasmus, škola

Možná jste si všimli, že podtitulek tohoto blogu se změnil na „Zprávy z mrazivého finského Oulu“. Ano, dorazil jsem a tento příspěvek vám píšu z **cca 2 500 km vzdálené budoucnosti** (je tady o hodinu více). Na začátku psaní o Erasmu jsem se však zavázal k tomu, že to bude **průvodce se vším všudy**. Tedy ne pouze zážitky z Oulu, ale také návod, jak se na takový Erasmus vypravit. Popis toho, co to je za práci všechno připravit. Proto dnes **nenapíšu o tom, jak jsem cestoval do Oulu** a nechám si to na příště i přestože vím, jak se na to všichni hrozně těšíte ;) .

## Kam se hrabe svaťák

[Minule](|filename|2008-12-13_zaverecna-bitva-se-blizi.md) jsem s psaním blogu skončil někdy mezi zkouškami. Čekal mě pěkný víkend se Zuzkou a **smrtelný týden plný zkoušek a projektů**. Svatý týden před maturitou jsem já osobně bral tehdy zodpovědně a na tu maturitu se za něj naučil. Sice jsem vynechal angličtinu, na kterou jsem šel „na ostro“, ale i tak jsem to doposud považoval za největší studijní vypětí ve svém životě. Já té škole normálně totiž moc nedávám, ale čas od času se v rámci důležitého milníku života nechám nabudit k extrémním výkonům :) . Nicméně to, co přišlo před vánoci 2008, bylo už trochu moc. **Škola mne drtila, práce stále vyžadovala nějakou pozornost, osobní čas prakticky žádný.** Na nákup dárků jsem si musel vyhradit speciální den a nadpracovat jej v těch ostatních.

Přišel týden, kdy jsem měl **v pondělí, úterý, středu i ve čtvrtek zkoušku a v pátek poslední kousek času, kdy jsem mohl dodělat dva projekty v termínu**. Zkouška z IIS se povedla. Ač jsem se na ni prakticky neučil, dostal jsem pěknou spoustu bodů a předmět jsem udělal. Jsem rád, že byla ústní a to nejen kvůli své nepřipravenosti, ale také proto, že si doteď pamatuji zajímavé věci, které mi na ní profesor Hruška řekl, když mě opravoval. V úterý jsem měl test ze španělštiny. Programoval jsem projekty a na jazyk jsem si vyhradil pár hodin před testem. Dojel jsem tam samozřejmě pozdě, ale na 16 bodů z 20 to vyšlo a španělštinu jsem také udělal. Akorát nesmím zapomenout dojít na závěrečnou zkoušku (a naučit se na ni), až se vrátím z Finska.

Ve středu přišlo IMS. Modelování a simulace Petra Peringera mě trochu trápily a ve tři ráno před zkouškou jsem byl zcela bezmocný – věděl jsem, že s tím co umím, to neudělám. Začal jsem ze střípků informací nalezených na tom co zbylo z loňské verze studentského fóra, kousků nascanovaných vypočítaných příkladů od různých lidí nalezených na internetu a ze špetky videí rekonstruovat postupy k počítání příkladů, o jejichž podstatě jsem i tak mnoho netušil. Povedlo se a zkoušku jsem napsal, dokonce celkem obstojně :) . Zkouška byla sice písemná, ale v Peringerově kanceláři a probíhala celkem vtipně :) . Já ho mám prostě rád :) . Radost mi však začalo kazit ISA. Měl jsem jednu noc a po prohlédnutí materiálů a písemek z minulých let jsem si uvědomil, že za jednu noc se to prostě nemohu naučit. Zkusil jsem do hlavy natlačit maximum, ale výkon na testu v sedm ráno byl tristní. Tuto zkoušku jsem udělal jen díky aktu, jenž rád nazývám *[Deus ex machina](http://cs.wikipedia.org/wiki/Deus_ex_machina)* a zachránil mi rok studia. Nebylo by však fér jej takto ven publikovat :) .

Najednou jsem se ocitl ve stavu, kdy jsem **měl všechny zkoušky, ale skoro žádné zápočty**. Ty jsou totiž udělovány většinou na základě projektů a ty jsem buď ještě neodevzdal, nebo se měly opravit až v lednu. Ve čtvrtek po ISA jsem dodělával projekt do předmětu o uživatelských rozhraních. Nestihli jsme naprogramovat prakticky nic, ale dostali jsme neskutečnou hromadu bodů za nápad a jeho obhajobu :) . Horší to bylo s IMS. V pátek odpoledne jsem **začal pociťovat, že jsem od pondělí spal denně 1–2 hodiny a to skoro nikdy ne v kuse**. Začalo mne bolet břicho a celkově mi bylo hrozně špatně. Usnul jsem uprostřed internetové konverzace a **projekt dodělávala kolegyně Sabé chudák sama**.

## Bakalářka

Ani tentokrát se [nadpis nevztahuje k slečně s Bc. před jménem](|filename|2008-10-13_bakalarka.md), na to si musí Javorové lístky stále ještě počkat. Snad jen do léta, doufám že to ta má slečna v pořádku dá a **bakalářka z ní bude**
;) .

Potom budu mít, doufám, bakalářky dvě. Ta druhá bude zcela fádní. Papírová, bez výrazných křivek. Během semestru a před vánoci jsem neměl čas se vůbec podívat na cokoliv souvisejícího s mým tématem a tak jsem už jen zoufale napsal profesoru Hruškovi před vánoci, co s tím můžu udělat. Dostal jsem za úkol **sejít se s ním 6. 1., tedy den před odletem, a donést si 15–20 stran textu, jež se může stát částí BP**. Napíšu zde jen asi tolik, že po smrtelném zkouškovém týdnu jsem byl psychicky vyčerpaný a nepoužitelný, takže na BP jsem se opět ani nepodíval. Potom byly Vánoce, jež jsem projezdil po rodině, a Silvestr, který jsem strávil s kamarády. Zbylo jen pár dní. Nakonec jsem čtrnáctistránkovou zprávu psal noc před 5. 1. a dokončil ji večer před 6. 1. **A obhájil ji 6. 1. a dostal přislíbeno, že zápočet z předmětu „Semestrální projekt“ dostanu, že nebudu studovat o rok déle a že v BP můžu pokračovat ;) .**

-   [Semestrální projekt ke stažení](|filename|/files/zprava.pdf)

Připomínky mi můžete napsat do komentářů k článku nebo poslat na e-mail ([honza@javorek.net](mailto:honza@javorek.net)).

## Poslední zařizování

Před odletem jsem musel zařídit ještě další, velmi nutné věci. Bylo zapotřebí **dojít na rektorát a sjednat Erasmus grant**. Ten jsem sjednal a zjistil, že to tedy až tak závratné peníze nejsou. Má to být rozdíl mezi náklady na studium v ČR a v cílové zemi, ale přišlo mi to spíše jako takové kapesné vzhledem k tomu, kolik stojí ve Finsku třeba těstoviny. No nevadí, udobřili si mě tím, že jsem dostal **tričko** Brno University of Technology. A ještě **propagační infomateriály** o BUT. Grant mi zatím na účet nepřišel, ale snad ještě přijde :D . Osobně tam nezajdu a volat jim už asi taky nebudu. Zvolil jsem variantu, kdy mi pošlou na český účet částku v korunách, protože to je, co se poplatků konverzi týče, nejvýhodnější a **ve Finsku se platí skoro všude kreditkou**. A to je, podle toho co jsem viděl, pravda.

Před odletem jsem musel také vyplnit **daňové přiznání a přehledy pro pojišťovny**. To jsem dělal asi dva dny a byl to jako obvykle hrozný porod, ale brácha mi opravdu hodně pomohl (děkujííííí! :) ) a tak jsem to nakonec podruhé v životě zvládl. Nepříjemné bylo zjištění, že pojišťovnám něco dlužím a že to něco není zrovna zanedbatelná částka, ale naštěstí jsem měl nějaké rezervy a k tragickým scénářům nedošlo. Příště nebudu debil a spočítám si to už někdy předem, abych se na to mohl připravit. Ony také ty zálohy budou vyšší, že… Samozřejmě, **povinnosti s DP většině Erasmáků odpadnou**, ale ti, kteří podnikají, by na to rozhodně neměli zapomenout :) . Asi by to šlo v březnu poslat i z Finska, ale nač riskovat…

K plné moci jsem nakonec ještě musel i zařídit kartičku na poštu, tzv. **průkaz příjemce**. Je to vlastně taková plná moc pro poštu, protože žádná normální papírová na ní neplatí. A ani tato jejich **neplatí na zásilky do vlastních rukou** :/ . Pozitivní je, že ji můžete napsat klidně i na 3 lidi a tito nemusí být přítomni na poště, na níž PP zařizujete. Alespoň po mě tedy chtěli jen můj
podpis.

## Poslední dny

V posledních dnech jsem měl tedy rušno. Naštěstí **při mě stáli mí blízcí a podrželi mě**. Rodina, Zuzka, přátelé. Když jsem nad ránem 7. 1. projížděl Vídní směrem na letiště a koukal na to velké zářící město, uvědomil jsem si teprve, jak hrozně moc pro mě všichni udělali. Že člověk tak šíleným rozhodnutím o vlastní osobě, fungující zdánlivě jako samostatná entita, vytváří najednou i obrovský nárok na pomoc a podporu od svých blízkých, kteří se nijak nemohou bránit. A oni se nebrání. Všichni ochotně nabízejí, pomáhají, shánějí, zjišťují a poskytují, co jde. A rozčilují se. Ale to k tomu patří :) . Ono někdy se člověk opravdu chová nezodpovědně, nebo rovnou jako blbec. Vrátím jim tak velkou službu někdy? :|

A je až s podivem, že **se půl roku připravuji na takovou věc a ještě jsem schopen vlastně nic nepřipravit**. Nikdo ani netuší, že z letiště na vlakové nádraží ve Vantaa u Helsinek jsem se dostal jen díky tomu, že jsem si po cestě na Vídeňské letiště našel v Opeře mini v mobilu [tento komentář na blogu](|filename|2008-11-30_vsichni-jste-blazni-jenom-ja-jsem-letadlo.md) a zapamatoval si jeho obsah. Přes Vánoce jsem se nedokázal soustředit na nic důležitého ohledně Finska a vše jsem definitivně vyřešil až den či dva před odletem. Ale samozřejmě mi už nezbyl čas na takové ty drobné detaily, které možná dělají cestování cestováním a nechal je náhodě a svým schopnostem *in situ*.

Šestého ráno **jsem vstal a začal rozdělovat své věci** na pokoji mezi ty, které tam nechám spolubydlícímu Pajovi, ty které vyhodím, ty jež si vezmu s sebou do Finska a zbytek, který musím přesunout jinam. Vrátil jsem kolejní povlečení. Vypil jsem piva a rozdal vína. Obhájil jsem semestrální projekt na konzultaci ve škole. Dobalil jsem věci, přijel [markophův](http://blog.markoph.net/) bratranec **Difo se svým sporťákem** a do něj sme naložili věci a sebe. Většinu věcí jsme odstěhovali k rodičům, IT knihy k Cínovi, aby si měl co v létě číst. Zuzku jsme hodili na nádraží. Potřeboval jsem vyměnit peníze, protože dřív jsem to nestihl. Na nádraží jsem však zjistil, že je přesně šest a v šest zavírají skoro všichni *arabáči se směnárnami* v centru Brna. Naštěstí jsem **za eura vyměnil ve směnárně uvnitř nádraží**, která byla otevřená. Zjistili jsme, že Zuzčin vlak má zpoždění hodinu, takže jsem se s ní musel rozloučit na místě a nechat ji tam čekat – bohužel to nešlo jinak :( . Po sedmé večer jsem předal pokoj a věci jen tak naházel do batohu. Odjel jsem do Komína za Cínem a Denčou, kteří mi dali moc krásný dárek k Vánocům – ručně vyrobený kalendář s fotkami mých blízkých. Ten jsem nakonec, i přes jeho velikost, s sebou do Finska vzal :) . Trochu pozdě a poměrně vystresován jsem před půlnocí odjížděl k rodičům, kde jsem vyházel věci z batohu a jal se je tam přeskládat a slušně zabalit. Do 20 kg na kletr a 8 kg na batůžek jsem se vlezl. Rodiče trochu ztráceli trpělivost, ale i tak si cením, že mě podrželi ;) . Deset minut před odjezdem jsem vzal batoh, batůžek do letadla a sportovní tašku, kterou jsem při stěhování zapomněl vrátit Pajovi. Tu jsem zanesl Lojzovi naproti na Mánesky.

Takže ano, nakonec **Lojza** :) . Lojza je poslední, koho znám a komu jsem se před odjezdem podíval do očí. **Pár minut po třetí hodině ráno 7. 1. jsem zmizel z Brna.**