Title: Proč neopustím Last.fm
Date: 2009-04-27 17:59:00
Lang: cs
Tags: hračičkování, názory, net, rádio, software, ušima

Po tom, co [Last.fm]({filename}2007-08-15_internetova-radia-noveho-tisicileti.md)
zavedlo [zpoplatnění rádia]({filename}2009-03-25_nejsi-z-usa-nemas-narok.md), by se dalo čekat, že se na něj vyprdnu. **A neudělám to.** Proč?

Našel jsem **několik dobrých důvodů**, proč mi Last.fm do života něco přináší i přesto, že v něm už pro mě není rádio. Ona i tak je to poměrně zajímavá služba pro hudebního nadšence jako jsem já…

-   **Přehrávač Last.fm.** Je to paradox, ale já jsem ochoten si těch zabraných 14 MB RAM nechat i tehdy, kdy přes ně nejde streamovat rádio. Já totiž hrozně rád občas kliknu na jeho ikonku v tray oblasti a **čtu si** o interpretech, co mi zrovna hrají. Je to často velmi zajímavé a dozvídám se plno pro mne nových věcí, hlavně z historie hudby. Prima taky je, že díky **obrázkům** hned vím, jak interpret vypadá. Mám to rád.
-   **Events.** Skvělá služba! Zkoušel jsem [NaKoncert.cz](http://nakoncert.cz/), ale přišlo mi to jako sto a jedna. Last.fm Events prostě **nemají konkurenci** a hned vím o všech koncertech v okolí. Teď jsem v Oulu, tak jsem si jen změnil místo na Oulu a vím o všem co se děje tady a kam můžu zajít.
-   **Funkce pro socky.** Doporučování písniček, info o koncertech sdílené s přáteli… Jo jo, takové ty *sociální* funkce, které se zdají bezvýznamné, ale zvykl jsem si na ně. Tedy jen na některé. Komentáře nikam moc nepíšu, diskusí se neúčastním, ve skupinách jsem spíš ze srandy a tagama moc netaguju. Pokud jde však o nástroje, jež k mi k něčemu jsou, chyběly by mi.
-   **Statistiky.** Ano, ty dávněji zavrhované statistiky… Já je stále nijak extra nesleduji, ale je to **zajímavý orientační přehled toho, co poslouchám**. Nemusím to vyloženě s někým sdílet (i když tipuju že kamarádi můj profil asi použijí, když chtějí vědět co mám rád za hudbu), ale i jen tak pro mě je to zajímavá informace a dá se dál využít (viz níže).
-   A na závěr **Loved tracks**. Je to sice úplná kravina – hraje vám písnička, kliknete v Last.fm přehrávači na srdíčko a díky **propojení s Facebookem** se tam vašim přátelům objeví, že tuhle písničku milujete (a oni to pak komentují…). Jinak je to k ničemu. Vím to, ale stejně mě to baví :D . Asi to kliknutí člověku dodává endorfiny nebo nevím, ale baví mě to. Samozřejmě bez této funkce bych žít určitě mohl :) .

K těm statistikám… Ono třeba celé Last.fm má [moc pěkné API](http://www.last.fm/api) a už dlouho přemýšlím, že bych si přes něj vytáhl seznam interpretů, které poslouchám a použil je například jako **filtr na RSS** z [musicserver.cz](http://www.musicserver.cz/) (a třeba i jiných). Tím bych se zbavil dost balastu a měl v Google Readeru opravdu **jen články, o které mám zájem**. Možná by mi pak v té hromadě smetí neuniklo, že moji milovaní **blink-182** se letos [dali zase dohromady a chystají album](http://en.wikipedia.org/wiki/Blink-182#Reformation_and_sixth_studio_album_.282009.E2.80.93present.29). Juch!
