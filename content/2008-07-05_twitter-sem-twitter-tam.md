Title: Twitter sem, Twitter tam
Date: 2008-07-05 11:23:00
Lang: cs
Tags: fail, názory, net

Twitter je služba, kam se zaregistrujete a můžete tam psát krátké textové zprávy (omezeno počtem znaků na něco přes sto). **Mikroblog** se tomu prý říká. Přidávat příspěvky lze tuším naprosto všelijak, od webu přes IM po SMS.

Koncept tohoto mne asi nikdy moc nezaujal. Přijde mi to jako jedna z **dalších internetových nástrah**, které by se daly označit za *waste of time* a je dobré se jim vyhnout. Pokud mám něco používat, musí mi to **něco dávat**. Na službách, které mi nic nedávaly a jen jsem s nimi ztratil sem tam trochu času, jsem si zrušil účet. Last.fm mám proto, že miluji hudbu, DeviantArt proto, že tvořím, LinkedIn proto, že mě baví se „spojovat“ ve firemní sféře a koukat po lidech, co vlastně umí a co dělají či dělali. Mají všichni náctiletí profil na Líbímseti? Zkusil jsem, ale nějak jsem nepřišel na to, v čem je vtip. Se všemi jsem se spojil, nahrál fotky, vyplnil profil… a co? Jsou tam diskuse (ztráta času), chat (ztráta času)… No prostě je to k ničemu. Ano, je mi 20, **asi jsem z toho vyrostl**, ale fakt nevím, k čemu je mi dobrá taková služba. **Co by mi měl dávat Twitter?**

Sice jsem někde nedávno četl, že i zpráva o tom, že na Marsu našli vědci vodu, byla jako **první na Twitteru**. A podobně. Ale to beru jako haluz :) . Já asi stále nevidím ten **přínos** pro člověka – tvůrce příspěvků na Twitteru a asi ani pro člověka čtenáře. Je to asi jako všem vnucovat informaci, co poslouchám, na co se koukám, co záložkuji… Přitom to nikoho nezajímá a nikdo to nesleduje, protože… prostě proto, že **život funguje jinak**. Jsem rád, když si mí přátelé čas od času prohlédnou mou fotogalerii. Jaký film jsem viděl nebo co jsem dnes poslouchal, je myslím nezajímá. Kdybych se měl třeba já zajímat o to, co poslouchá či dělá mých 40 přátel, asi celý den netrávím ničím jiným než sledováním jejich statusu na IM nebo čtením Twitteru.

Twitter na mých oblíbených [Weblozích](http://www.weblogy.cz/zdroje/twitter/), Twitter u mého oblíbeného [Čermáka](http://extra.cz/blog/2008/07/zamiloval-jsem-si-twitter.html), Twitter na mém oblíbeném [php](http://phpfashion.com/twitter-for-php)[Fashion](http://phpfashion.com/piste-na-twitter-z-adresniho-radku-prohlizece). Ach jo. Aspoň že ten Twitter z Weblogů je trochu vtipný a přínosný… No stejně Weblogy sleduji z RSS, takže na jejich web se skoro nedostanu… Ale obecně, přijde mi, že je **přetwitterováno**… Přegoogleikon­kováno… Přetřivideováno… A tak. Všeho moc škodí a tyto fenomény, nebo chcete-li druhy moru, mě začínají nudit a otravovat. A pak mám tendence psát na blog takové zvláštní články o ničem, které jen kritizují zálibu někoho jiného… Sice pro mne nepochopitelnou zálibu, ale koho to zajímá, že :) . Myslím, že se těším na blížící se **dovolenou** ;) .
