Title: Brněnské PyVo má nové kamarády
Date: 2013-04-08 14:17:24

[Osm lidí se 26. 4. 2011 setkalo](http://lanyrd.com/2011/pyvo-april/)
v kavárně [Falk](http://www.falkcafe.cz/) u jednoho z jejích kulatých stolů,
aby si povídali o Pythonu. Tak nevinně to začalo! Na druhé PyVo jsme se
přemístili jinam a připravili už dokonce i přednášky.

<small>Mimochodem, našel jsem o tom
[zápisek na blogu](|filename|2011-06-14_druhe-brnenske-pyvo.md), který
stojí za připomenutí - např. ona "návštěva z Finska", tedy Petr Viktorin,
je dnes už spolupořadatelem celé akce. V komentářích zase Věroš zmiňuje
telefonní ústřednu, kterou jsme zrovna teď v březnu viděli v akci přímo
na stolech mezi půllitry :-)</small>

![Zábava na PyVu](|filename|/images/pyvo-zabava-1.jpg)

Rok poté jsme v lednu 2012 hostili **zatím nejúspěšnější akci** -
[NoSQL PyVo](http://lanyrd.com/2012/pyvo-january/), kde se nás sešlo přes
třicet a přijeli návštěvníci ze Slovenska i z Prahy.

Vloni napodzim jsem [zkusil dát PyVu opět nějaký směr](|filename|2012-09-29_jake-bude-pristi-pyvo.md).
Také jsem začal **objíždět okolní setkání a navazovat přátelské vztahy**.
Jedním z úspěchů vyjednávání bylo **zastřešení všech srazů**
pod "značku" PyVo a vytvoření [společného rozcestníku](http://python.cz/).
S organizací mi začal pomáhat [Petr Viktorin](http://twitter.com/encukou),
takže už **jsme na to dva** a žádné moje angíny si na PyVo nepřijdou.

![Zábava na PyVu](|filename|/images/pyvo-zabava-2.jpg)

Zatímco v Praze už mám lepší docházku než někteří místní (což si zatím
bohužel vykládají tak, že oni za námi jezdit nemusí ;-),
do Bratislavy se mi podařilo zajet až po několika pokusech - vždy jsem totiž
onemocněl. Stálo to ovšem opravdu za to! (Jel jsem sice s
[Jožem](http://www.tyinternety.cz/2013/03/18/clanek/skypicker-rok-pote-pravdivy-pribeh-jednoho-ceskeho-startupu/),
což tak nějak už samo o sobě znamená mnoho zážitků, ale to jsem teď na mysli
neměl.) Rád bych vám představil projekt, který z té mé návštěvy na Slovensku
vyplynul.

## Python + Ruby

[BRUG](http://brug.cz/) znamená *Brno Ruby User Group* a je to skvělá parta
lidí, kteří mě v začátcích v podstatě motivovali s PyVem vůbec začít, byť
o tom možná ani nevědí. Skupinu vedou [Ivan Nečas](https://twitter.com/iNecas)
a [Marek Jelen](https://twitter.com/marek_jelen), s nimiž jsme
se domluvili, že zkusíme v dubnu uspořádat **společný sraz**.

![BRUG](|filename|/images/brug.png)

**V Brně se tedy spojuje Python s Ruby** (podobně jako to už dlouho funguje
v Bratislavě). Místo konání, datum, apod. zůstává - budeme se scházet [U Dřeváka](http://www.udrevaka.cz/)
v poslední čtvrtky v měsíci. Přibereme však i Ruby témata a budeme zvát
i jejich chytré hlavy, aby se podělili o své vědomosti v přednáškách.

## Vídeň + Bratislava + Brno

No a když už jsme se takto pěkně spojili (a když už je Brno teda tou poslední
obydlenou zatáčkou před Vídní), zapojujeme se i do iniciativy
**Coders without Borders**.

![Coders without Borders](|filename|/images/coderswithoutborders.png)

[Floor Drees](http://www.1stfloorgraphics.nl/) je nizozemka z vídeňského
[vienna.rb](https://twitter.com/viennarb) a objíždí
okolní státy, aby vytvořila **společně se podporující komunitu Ruby srazů**.
Něco o tom už napsala i na svém [blo](http://www.1stfloorgraphics.nl/2013/03/23/why-we-are-starting-coders-without-borders/)[gu](http://floordrees.tumblr.com/post/46102556306/why-we-are-starting-coders-without-borders). Narychlo
byly vytvořeny i [stránky](http://coderswithoutborders.eu/), můžete to celé
také sledovat i [na Twitteru](http://www.twitter.com/coderswoborders).

S [Janem](https://twitter.com/jsuchal) koukáme, co z toho nakonec
bude, podporujeme to a těšíme se, že se nám ta setkání podaří dostat zase
na trochu jiný level. On zrovna sehnal dodávku a hned jak na ni hoši domalují
kytičkový nápis *Ruby Van Kenobi*, vyrážejí do Vídně. V praxi ale znamená
zapojení do *Coders without Borders* pro pořadatele hlavně následující úkoly:

-   Přiblížit přednášky zahraničnímu návštěvníkovi. Pokud nebudeme **v angličtině**
    přednášet, měli bychom v ní mít alespoň **slajdy**.
-   Prozkoumat a vystavit **možnosti, jakými se dá na sraz dostat z jiných měst**
    zapojených v Coders without Borders. Vlaky, autobusy, přespávání, apod.
    (Musím uznat, že naše návštěva v Bratislavě byla v tomto směru opravdový
    punk.)
-   Dát k dispozici **kontakty na organizátory** (telefon),
    aby se případný nešťastník v nouzi dovolal pomoci.
-   **Propagovat** ostatní srazy.

Zavést tato pravidla nebude příliš těžké a těžit z tohoto spojení budou tedy
především návštěvníci (a brněnské arabské směnárny).

## Dubnové PyVo + BRUG

Téma pro [dubnové PyVo + BRUG](http://lanyrd.com/2013/brnenske-pyvo-brug-verzovaci-systemy/)
bude VCS, tedy **version control systems**. Mluvit se bude
zřejmě hlavně o Gitu, Mercurialu, Bazaaru. Přednášky se zatím rodí, takže
pokud jste experti na něco z uvedeného, ozvěte se nám!

![PyVo + BRUG](|filename|/images/lanyrd-pyvo-brug.png)

Jak už jsem psal, datum konání je **25. 4.**, tedy poslední dubnový čtvrtek.
Zapište si to za uši a na čelo a nechte si to vytetovat mezi lopatky, protože
věřím, že to bude opravdu pecka! Takže hurá do příprav, těšíme se na vás!

<small>Abych nezapomněl, 12. 4. je vienna.rb ve Vídni, 17. 4. je PyVo v Praze
a 18. 4. Rubyslava v Bratislavě. Ale nechoďte všude, protože v Brně jsme
poslední a to by vám na to naše nejlepší setkání vůbec nezbyly síly! ;-)
Pokud jste z Valašska a nikam se vám jezdit nechce, sledujte
[Tkalce](http://lanyrd.com/series/tkalci-na-webu/) - nový sraz o vývoji webu
přímo ve ValMezu!</small>
