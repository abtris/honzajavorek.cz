Title: Kamarádství
Date: 2008-05-31 01:43:00
Lang: cs
Tags: rýmovaně
Style: poetry

Řeklo by se, že už stárne<br>
ale vždyť má teprv deset let<br>
desetkrát ty srpny parné<br>
desetkrát první májový květ

Zažilo už co se dalo<br>
války, vítězství, odluky<br>
na tolik her si kdysi hrálo<br>
tolik psaníček poslalo do ruky

A teď tu stojí u zastávky<br>
kouká co s ním provedem<br>
nabízí nám ochutnávky<br>
čeká, zda ho podvedem

Nebo pěkně položíme<br>
vzpomínkovou jednohubku<br>
na jazyk a namíříme<br>
sousto pěkně někam k pupku

Usmějem se, zamrkáme<br>
vezmeme ho za ruce<br>
„deset let máš, starý kráme<br>
tak to jsi ještě v záruce“

Dokud drží všechny klouby<br>
rozhýbat tě vyplatí se<br>
půjdem třeba dnes na houby<br>
zítra je zas fotit v míse

Pozítří směr koupaliště<br>
večer holky v kavárně<br>
potom budem kroutit klíště<br>
a nakupovat v lékárně

Běhat, blbnout – ať se diví<br>
ať kamarádství nereziví<br>
dokud nám nic nešediví<br>
dokud jsme tu, ještě živí
