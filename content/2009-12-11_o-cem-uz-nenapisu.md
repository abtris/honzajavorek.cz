Title: O čem už nenapíšu
Date: 2009-12-11 23:57:00
Lang: cs
Tags: erasmus, finsko, linux, net, oulu, píšu si, software, zážitky

Tak jsem se probíral rozepsanými články a náměty na články na blog. Zjistil jsem, že pokud něco člověk nenapíše, když nad tím přemýšlí, tak už o tom nenapíše nikdy. Svět se mění moc rychle a námět prostě už potom není aktuální. Dost jsem jich smazal a zbylo mi asi 18 konceptů, převážně názorových. O čem se tedy už na tomto blogu nedočtete?

Chtěl jsem napsat ještě nějaké články **o Finsku** a o cestě domů, ale už je to prostě daleko. To podstatné je na [fotkách](http://picasaweb.google.com/honza.javorek) a [videích](http://www.youtube.com/user/KaniiniLM). Mě už o tom psát nebaví. Z velké části také proto, že neumím psát stručně a vím, že pokud bych chtěl **plně zachytit své pocity a dojmy**, musel bych napsat dlouhé články. Na těch fotkách a videích to vynikne lépe. Nenapíšu o Vappu, ESN Sea Battle, půlnoci na pláži bez tmy. Nenapíšu už ani o neopakovatelné a úžasné přírodě v národním parku Oulanka.

Také jsem měl spoustu nápadů na nástroje, programy zdarma a všelijaká řešení problémů **pro Windows**. To už taky není aktuální, v podstatě potichu a jediným rozhodnutím jsem konečně [přešel na Linux]({filename}2009-10-22_windows-xp-budou-moje-posledni-windows.md). Tím pro mě samozřejmě přestává mít smysl psát o tom jaký je [dobrý webový server](http://www.wampserver.com/en/) na Windows, jaké jsou [prima](http://www.freewaregenius.com/2007/10/29/reinstall-windows-and-outfit-your-system-with-all-freeware-programs/) [zdarma](http://www.opensourcewindows.org/) nástroje na to a tamto, jak si do střev Windows nainstalovat [Linux](http://www.cygwin.com/), nebo jak Windows zachraňovat, když se vám na nich něco fakt hodně rozbije. Chtěl jsem napsat třeba i o věcech jako [NetHDD](http://www.nethdd.eu/), ale v době [Dropboxů](https://www.dropbox.com/) už to taky nemá smysl.

Takže rada do budoucna – **buď napsat hned, nebo se na to vykašlat**. Nebo to aspoň twítnout, pokud je to třeba jen nějaký tip. **Twitter** samozřejmě taky změnil moje uvažování a pokud chci sdělit něco, co se dá opravdu do těch 140 znaků napsat, udělám to, než abych psal něco delšího sem na blog. Tím pádem už sem nepíšu tak často a o kdejaké
blbině.

**Kam se budou Lístky vyvíjet dál?** Kam je vítr zanese :) . Dříve byly hodně o básničkách, ale teď na ně nějak není inspirace. Budou o tipech pro Linux, o Internetu, softwaru, webdesignu. Ale narostou i nějaké lístečky o názorech nebo zajímavostech z běžného světa. A samozřejmě nebudou chybět články, na nichž se vybouřím, až mě zase něco naštve ;) . Začal jsem tady 13. 8. 2007, takže si dovolím, když už se blíží ten Silvestr, popřát tomuto blogu, aby se za zájmu všech svých dvou čtenářů v pořádku dožil svých **třetích narozenin** :) .
