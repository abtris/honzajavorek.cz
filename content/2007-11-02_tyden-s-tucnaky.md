Title: Týden s tučňáky
Date: 2007-11-02 17:21:00
Tags: fail, linux, názory, software, windows

![obrázek]({filename}/images/21.jpg){: .right }O zkouškovém na počátku tohoto roku se mi poprvé povedlo nainstalovat [GNU/Linux](http://proc.linux.cz). **Uchvátil mne.** Bylo ale příliš složité rychle se v něm začít orientovat, takže jsem jej měl pouze na dualbootu a občas jsem si s ním *hrál*. Vždy jsem vyřešil pár problémů, které mě štvaly, pak jsem byl chvíli šťastný, aby mě v zápětí dožralo zase něco jiného a já s tím šlahnul o zem. A abych se po měsíci zase přišoural zpět a zase to opravil a zase se naštval kvůli jiné věci ;) .

Takhle to šlo měsíce a měsíce. Takhle jsem se učil s Linuxem. Jak vyšlo nové [Ubuntu 7.10 GG](http://en.wikipedia.org/wiki/Ubuntu_(Linux_distribution)#Releases), cítil jsem se **připravený proniknout** ;) .

Měl jsem už nějaké zkušenosti a měl jsem hrozně moc vůle, ale stejně to krachlo a skončil jsem frustrován, jak jste asi, milé čtenářky, vytušily z nadpisu. Nadšení opadlo. Proč? Uvedu své **osobní zážitky**… Na Linux nechci zanevřít, [líbí se mi](http://littlemaple.deviantart.com/art/Not-UNIX-not-Windows-67844232) jako alternativa a kdyby mě na něm neštvalo několik zásadních věcí, velmi rád bych jej používal i nadále jako svůj systém. No, škoda. A přitom jsem se dostal už tak daleko :) . Opravdu jsem přemýšlel o smazání Windows z partition.

![obrázek]({filename}/images/22.jpg){: .left }Jenže… Jenže **potřebuji na PC pracovat** a potřebuji, aby fungovalo vše co chci. Po týdenním škrábání se na kolmou stěnu to tedy vzdávám. Asi jsem nebyl ani moc daleko od vrcholu, ale nemám už dost sil a sklouznu zpět k Windows, ač mě štvou. Přišel na to, že Linux pro mne **není dost zralý** a Widle jsou přezrálé, nebo spíš tak nějak **přehnojené**. Štve mě Linux, protože se mi líbí, ale nedokáže mi poskytnout to, co chci. Štvou mě Widle, protože jsou oproti UNIXovým principům zevnitř prohnilé. Na Linux jsem přemístil své rodiče a pomohl jsem k němu i ségře. Já jsem ale asi moc náročný. Nevím.

Dost zbytečných omáček! Kde že byl ten problém? Jak jsem napsal, potřebuji na svém stroji pracovat. Programovat, prohlížet internet, přehrávat hudbu a video, tvořit grafiku… Jsem power user a mé nároky jsou **vyšší**, než nároky 90% populace, které by jistě Linux **stoprocentně prospěl**. Já používám více než tři programy a potřebuji se vrtat ve věcech pod povrchem, jenomže zase nemohu strávit 80 % svého času laděním nedodělků nebo nekompatibility. Bohužel nezávisí na počtu plusů a mínusů, ale na **prioritách** oněch výhod a nevýhod. Zůstávám u Widlí, protože kdybych měl mít v Linuxu vše co potřebuji, tak si 1) musím polovinu věcí naprogramovat, 2) druhou polovinu věcí dělat hrozne složitě, za což mi to asi fakt nestojí.

## Ubuntu

### [ + ]

-   možnost výběru prakticky ve všem
-   všechno „zdarma“
-   terminál/bash jsou úžasné vynálezy, [CLI je skvělé](http://en.wikipedia.org/wiki/Command_line_interface)
-   [symlinky](http://en.wikipedia.org/wiki/Symlink)!
-   hezčí a pružnější grafické prostředí, možnost výběru desktop manageru
-   úžasný unixový podklad, který **prostě funguje** a ví jak má fungovat
-   zapomeňte na antiviry a firewally, antispyware, defragmentace a čištění disku
-   nastaveni jsou v konfigurácích a souborech a jejich záloha/obnova při přeinstalaci je velmi jednoduchá
-   nemusíte pořád restartovat počítač, systém nechává na vás, kdy to uděláte a téměř nikdy to nevyžaduje k dalšímu chodu
-   nemusíte [tweakovat systém](http://www.microsoft.com/windowsxp/downloads/powertoys/xppowertoys.mspx) jako ve Windows kvůli každé kravině, většinu věcí **prostě jednoduše nastavíte** a to ještě intuitivně
-   instalace programu je věc na **dvě kliknutí**, popřípadě *sudo apt-get install* v CLI ;)
-   instalace systému je krátká a zábavná, protože během ní můžete například brouzdat po netu nebo hrát tetris :)
-   vychytávky jako kopírování myší apod.
-   **FF běhá neskutečně rychle!**
-   velmi pěkná správa internetových připojení
-   nepotřebujete žádná tlačítka *OK* nebo *Použít* v nastavovacích dialozích – jednoduše se provede vše, co si zrovna naklikáte
-   rychlý vývoj, upgrade z verze na verzi je jednoduchý a pořád všechno funguje
-   rozumná a přátelská, srozumitelná online podpora v podobě [fór](http://forum.ubuntu.cz/) a [wiki](http://wiki.ubuntu.cz/) (komunita)

### [ – ]

-   možnost vyberu prakticky ve všem (ano, některé body jsou tu víckrát pod různými nadpisy :) )
-   [Compiz](http://youtube.com/watch?v=epRjN9EkYY4) je **nefunkční hovadina úplně k ničemu** a rozhasí vám pečlivě nastavený systém
-   velmi mnoho času strávíte **laděním systému** i potom, co si většinu základních věcí osvojíte (přiznávám, čím déle Linux znáte, **tím méně** takového času vám zabírá)
-   některé věci zničehonic přestávají fungovat a jediné co vám zbývá, je čekat na další verzi, smířit se, nebo to nějak prečůrat (= ztracený čas)
-   programy jsou napsány v QT (pro [KDE](http://images.google.cz/images?svnum=10&um=1&hl=cs&lr=&client=firefox-a&rls=org.mozilla:cs:official&q=KDE+screenshot&btnG=Hledat+obrázky)) nebo GTK (pro [GNOME](http://images.google.cz/images?svnum=10&um=1&hl=cs&lr=&client=firefox-a&rls=org.mozilla:cs:official&q=GNOME+screenshot&btnG=Hledat+obrázky)) a rozjíždět je v nevlastním prostředí je jako šťourat se malíčkem u levé nohy ve svém pravém uchu, nehledě na to, že takové aplikace **graficky nezapadají** do zbytku desktopu
-   **neexistuje rozumný, schopný a nechybový [commander](http://en.wikipedia.org/wiki/Comparison_of_file_managers)** jako [Mlok](http://www.altap.cz/salam_en/index.html) nebo [Total](http://www.ghisler.com/)… Krusader je pouze pro KDE (viz předešlý bod a skutečnost, že se mi KDE hnusí) a s Gnome si proste nerozumí, Gnome Commander je hračka pro děti a ještě k tomu strašně zavšivená, ostatní nestojí za to ani zmiňovat (nejsem příznivcem věcí jako MC nebo FAR, protože mi nevyhovují; beru je jako nouzovku)
-   aplikace v Javě jedou **nehorázně pomalu** ve srovnání s týmiž aplikacemi ve Windows ([Eclipse](http://www.eclipse.org/)!)
-   aplikace ve Wine jedou nepředstavitelně pomalu ([Photoshop](http://littlemaple.deviantart.com/art/PS-68188407)) a to docela vadí, když nemate náhradu (**Gimp rozumně nezvládá PSD**) – samozřejmě se člověk musí vzdát drag'n'drop vůči zbytku systému apod.
-   nepodařilo se mi za žádnou cenu **spojit mobil** s nějakým programem v Linuxu, pravděpodobně proto, že nemám úplně oficiální kabel; nicméně, ani ta řešení co jsem zkoušel a nerozchodil, by nebyla zrovna výhrou oproti tomu, co jsem si [mohl dovolit ve Windows](http://www.mysiemens.cz/ms/simoco/)
-   nekompatibilita (zmíněný mobil, problémy s multimediálními tlačítky na notebooku apod.)
-   nedostatek **kvalitního** programového vybaveni (adekvátní alternativy pro [Mloka](http://www.altap.cz/salam_en/index.html), [SiMoCo](http://www.mysiemens.cz/ms/simoco/), Photoshop podporující PSD nebo i pitomý [Foxit Reader](http://www.foxitsoftware.com/pdf/rd_intro.php), s nímž můžete malovat do PDF zadarmo, proste chybí)
-   pokud vyjde nová, žhavá verze programu a nechcete si ji kompilovat, musíte čekat, než z ní někdo udělá balíček a než se ten balíček objeví ve vašich repozitářích (daň za instalaci dvěma kliky)

## Windows XP

### [ + ]

![obrázek]({filename}/images/23.jpg){: .right }

-   **kompatibilita** kompletně se vším (vynechme [SATA](http://en.wikipedia.org/wiki/Serial_ATA) apod.)
-   velmi **kvalitní programové vybavení**, neskutečný výběr **kvalitních** programů a lze mezi nimi najít spoustu opravdu dobrých programů zcela zadarmo
-   [zvyk](http://latrine.dgx.cz/proti-zvyku-ani-parem-volu)
-   **konzistence** grafického prostředí (pokud nepoužíváte nějak speciálně skinované programy)
-   co se týče většiny aplikací, neexistuje téměř nic, co by bylo pro Linux a nemělo alternativu pro Windows (naopak to nefunguje)
-   neplýtvá se tu místem na obrazovce
-   ač nijak úžasné, přecejen o mnoho kvalitnější a čitelnější základní fonty než v Linuxu

### [ – ]

-   systém není zdarma, nicméně stejně vám ho natlačí přímo k počítači a nepovolí vám jej koupit bez něj
-   **všude na vás číhá nebezpečí** a musíte tomu obětovat hardwarové i biologické zdroje – antiviry, firewally, antispyware, defragmentace a čištění disku vám berou čas, trpělivost, procesor i RAMku
-   **nelogická a dementní struktura systému**, lpění na příponách a vůbec kompletně idiotský způsob vedení systému, který je ve srovnání s unixovými principy zcela směšný
-   nastroje pro tvorbu [symlinků](http://en.wikipedia.org/wiki/Symlink) (nebo alespon něčeho na ten způsob) se musí doinstalovávat
-   cokoliv potřebujete jen trochu přizpůsobit a nastavit, musíte se uchýlit k **[tweakování systému](http://www.microsoft.com/windowsxp/downloads/powertoys/xppowertoys.mspx)**, místo abyste (jako v Linuxu) šli do menu nebo nastavení a prostě to tam nastavili, nebo si zeditovali nějaký konfigurák
-   od začátku máte **systém zaplácaný nepotřebným a prasáckým softwarem**, kterého se musíte velmi složitě zbavovat, protože je zakomponován do OS (MSN Messanger, Outlook Express, WMP apod.)
-   úchylka pro nazývání systémových složek **dlouhými a naprosto úchylnými názvy**, nejlépe s velkými písmeny, mezerami a diakritikou (*Program Files*, *Documents & Settings*, …)
-   kódování windows-1250 ve století UTF-8, nerozlišování velkých a malých písmen
-   aktualizace se provádějí [idiotsky otravným způsobem](http://latrine.dgx.cz/nenavidim-windows-xp)
-   musíte pořád jak magoři restartovat počítač
-   některé věci zničehonic přestávají fungovat a jediné co vám zbývá, je čekat na další verzi, smířit se, nebo to nějak prečůrat (= ztracený čas)
-   zapomeňte na to, že si nějak zálohujete všechna nastavení programů jako v Linuxu – pokud přeinstalujete systém, **strávíte 3 dny zase nastavováním** všech programů a upravováním pracovního prostředí; naneštěstí na rozdíl od Linuxu, tento OS nedokáže bez ztráty výkonu existovat delší čas nepřeinstalovávaný
-   instalací samotnou strávíte X hodin a ještě při ní nemůžete vůbec nic dělat na počítači
-   v Home neexistující, v Professional dementně udělaná **práva uživatelů**
-   [utilitku na pořádné vyhlazování písem](http://www.microsoft.com/windowsxp/downloads/powertoys/xppowertoys.mspx) si musíte doinstalovat
-   nepřehledná a zmatená správa připojení k internetu; když například nepoužívám wi-fi, Windows mě neustále otravují s tím, že *toto připojení není dostupné*, dokud jej ručně úplně nezakážu používat
-   **kompilátor** není nativně v systému a musí se složitě doinstalovávat a vpravovat do prostředí, místo abyste prostě napsali do příkazového řádku tři písmena, „gcc“
-   **na novou verzi nečekáte měsíce, ale roky**, upgrade vás stojí peníze a ještě vám k tomu nic nebude fungovat
-   všudypřítomné Microsoftí **pseudostandardy**, které si vymyslel nebo si nechal dodatečně schválit, přestože existují jiné, jež používá zbytek IT světa

## Mmmm… A co jsi chtěl vlastně říct?

Na začátku dlouze se smíšenými pocity vyprávím o tom, že jsem zkusil Linux, že jsem se s ním nějak nepohodl a že se vracím k Widlím. Pak uvádím dlouhý soupis postřehů o operačních systémech, z nichž ani jeden nevychází s čistým štítem :) .

![obrázek]({filename}/images/24.jpg){: .left }Chtěl jsem tím říct přesně to, co z toho tak nějak čiší… To, že mě **v dnešní moderní době nekonečných možností dva nejpoužívanější OS opravdu zklamaly**. Zklamala mě situace v tomhle segmentu trhu. A k Widlím se vracím proto, že mi na nich jedou věci potřebné k práci a to bez workaroundů a obtíží. Protože pokud si mám vybrat ze dvou špatných systémů, zvolím ten, kde mohu být línější a který méně podporuje sklony k masochismu. Je sice fajn že věřím myšlence Open Source, že se mi Linux líbí apod., ale omezení jako [Photoshop ve Wine](http://littlemaple.deviantart.com/art/PS-68188407) nebo neexistence pořádného souborového manažeru jsou docela velká a má víra v Linux není tak silná, že bych pokračoval v sebetýrání, když mohu dále používat svůj legální systém od Microsoftu, kde vše jede v klidu.

Snad jindy ;) .

## Související

Pokud vám nestačí probrat se odkazy v článku (to se asi ale opravdu hodně nudíte ;) ), čtěte zde:

-   [Nenávidím Windows XP](http://latrine.dgx.cz/nenavidim-windows-xp) (La Trine)
-   [Proti zvyku ani párem volů](http://latrine.dgx.cz/proti-zvyku-ani-parem-volu) (La Trine)
-   [Proč Linux na desktopu ani v roce 2007 nikdo nepoužívá?](http://radekhulan.cz/item/proc-linux-na-desktopu-ani-v-roce-2007-nikdo-nepouziva) (RH)
-   [Linux – nekritické nadšení není na místě](http://radekhulan.cz/item/linux-nekriticke-nadseni-neni-na-miste) (RH)

Dodáno dodatečně:

-   [Jak jsem nepřešel na Linux](http://blog.krecan.net/2007/11/06/jak-jsem-nepresel-na-linux/) (Java drobečky) zcela souhlasím s autorem
-   [Měním operační systém](http://www.sweb.cz/pichlik/archive/2007_11_04_archive.html#1524955287039842677) (Dagi) dle mého názoru příliš brzo napsaný článek ;)
-   Nepočítám s Windows Vista. [Nejsem sám.](http://it.slashdot.org/article.pl?sid=07/11/19/1341253) (Slashdot)
