Title: Proč si koupím jednoduchý telefon
Date: 2012-04-07 16:20:00
Tags: android, mobil, názory, tech

Nemám teď moc spisovatelské období, takže je blog delší dobu němý. O to nešťastnější taková literární indispozice je, když mám za pár týdnů odevzdávat diplomku. Zkusím se tedy rozepsat tady a třeba se to nějak chytne.

Po delší době opět měním telefon a shrnu tady proč si chci pro změnu koupit jednoduchý přístroj. Komu se nechtějí číst dlouhé eseje, tak proto, abych měl jednoduchý život.

Připomínám, že má telefonní kariéra je asi následující:

-   Alcatel OT 302, *první*
-   Siemens M65, *vysněný, odolný*
-   [Nokia 3110c](|filename|2008-03-16_finska-cernoska.md), *Finská černoška*
-   HTC Dream, *první Android*
-   [HTC Hero](|filename|2011-07-21_hloupe-chytre-telefony.md), *hrdina v důchodu*
-   LG Optimus One, *pragmatický Android*

Ten odkazovaný článek o Nokii je 4 roky starý, ale nic se nezměnilo – zase jsem telefon [někde](https://imgur.com/a/i87YM) potratil a řeším koupi nového. To už jsem prostě já, takže teď spíš k věci: Jaký nový telefon pořídit?

## LG Optimus One

Nabízí se možnost, že bych si koupil tentýž. Najít se dá za 2800 Kč a to není na mobil nijak hrozná cena, natož na tak pěkný „pragmatický“ Android. Spokojený jsem s ním byl, poměr cena/výkon měl velice dobrý a určitě bych jej doporučil komukoliv kdo o něm uvažuje. Akorát bych si teda asi konečně dokoupil nějaký ten [stylus](http://www.chytremobily.cz/Stylusy/Stylus-tuzka-pro-LG-Optimus-One.html), abych se svýma věčně zpocenýma rukama nebyl za hendikepovaného.

## K čemu se mi hodí Android

Jenže to by byla nuda. Říkám si – „Co ti ten Android dává?“ Internet! Hlavně tethering přes wifi nebo přes kabel je úžasná internetová svoboda pro můj počítač. Ale co dál? Synchronizaci kontaktů. A dál? Hudbu si na něm nepřehrávám, protože to žere baterku. Na cestování ta baterka taky moc není, vydrží tak den, možná dva. Mapy super, ale asi bych bez nich přežil, mám orientační smysl. Čtu tam maily, Twitter, Google Reader, no už ani ten Facebook ne, protože mají strašně pomalou aplikaci. Jo a volám a posílám SMS, samozřejmě. Hodí se občas něco vyfotit (otevírací
doba). [Jízdní řády](https://play.google.com/store/apps/details?id=cz.fhejl.pubtran) sjíždím od rána do večera, bez nich se mi úplně rozpadne den. Angry Birds, když se nudím, což není často. QR nescanuji, jsem na to líný. SMS posílám běžným způsobem, bylo to pohodlnější než [Free SMS Sender](https://play.google.com/store/apps/details?id=cz.vojtisek.freesmssender). [Lunchtime.cz](https://play.google.com/store/apps/details?id=cz.lunchtime.android) na menýčka dobrý, ale Montána v Kohoutkách tam stejně nebyla. SMS jízdenka do Prahy, Sky Map na rande, [Ski Map](https://play.google.com/store/apps/details?id=net.skimap) z loajality, no a někdy bylo dobrý [přes wifi pustit rádio](https://play.google.com/store/apps/details?id=tunein.player), strčit repráky do mobilu a moci vypnout počítač. No ale nalejme si stoprocentního džusu, aplikace jsem spíš odinstalovával než naopak a nadšení z nich nějak opadlo.

## Takže když to shrnu…

-   Twitter, Google Reader → čtu vždy a všude, nedávám pozor, nesoustředím se na okolí, asi lepší vypustit ze života mimo PC
-   maily → pronásledují mě všude, místo abych je nemusel řešit u počítače, řeším tam a i všude jinde
-   jízdní řády → opravdu nepostradatelná, perfektní pomůcka
-   SMS a volání → zvládne jakýkoliv telefon
-   tethering → mám HP EliteBook, který má slot pro SIMku a umí se přes 3G připojovat sám, kdybych moc chtěl (*hm, ale zvládne to Ubuntu?*) – navíc tethering prý umí přes kabel či Bluetooth kdejaká ta obstarožní Nokia
-   kontakty → ač se to nezdá, zvládnou i [slabší telefony přes SyncML](http://www.google.com/mobile/sync/)

A… a nic víc.

## K čemu se hodí obyčejný telefon

-   K volání a psaní SMS, a to mnohonásobně více než Androidy. Píše se na něm lépe, dá se psát v zimě s tenkou rukavicí, se zpocenou rukou, mastnou, jakoukoliv rukou, určitě i pirátským hákem by na staré Nokii kapitán Hook tu esemesku napsal. Hledání v seznamu a volání lidem je pak intuitivní a okamžité, bez závislosti na vrtoších a rychlosti operačního systému.
-   Poslechu hudby. Klidně celou cestu Praha-Brno a zpět!
-   Cestování. Můžete jezdit týden po republice a když mobil moc neždímete, vydrží celou dobu. Přinejhorším ho jednou nabijete.
-   Životu s lidmi. Necheckujete se na venue zatímco se kamarádi baví u téhož stolu nad pivem o blondýnách, nečtete si ve frontě v Bille Twitter, dáváte pozor co se kolem vás děje v trolejbuse. Někdy je to nuda, ale někdy se to vyplatí. Jste soustředěnější, nastupujete do správných tramvají a vnímáte okolí, vnímáte lidi.
-   Tříbení smyslů. Člověk je nucen si věci pamatovat sám, orientovat se v přírodě nebo ve městě dle vlastních uvážení a ne dle toho, jestli chytí aspoň EDGE, aby se načetla vedlejší dlaždice Google Maps. A tak.

Jak jste si asi domysleli, rozhodl jsem se, že si nejspíš koupím obyčejný telefon. Jediná aplikace, kterou nedokážu nahradit, jsou jízdní řády. Tož co, asi budu zase víc po městě jezdit na kole. A třeba budu číst místo tvitrů víc knihy, na Kindle už se skoro práší.