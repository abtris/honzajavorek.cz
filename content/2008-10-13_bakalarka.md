Title: Bakalářka
Date: 2008-10-13 23:03:00
Lang: cs
Tags: škola, vut fit

Žádné ukecané články z toho zeleného blogu? Mrtvé RSS? Jojo, mám teď hodně věcí, které musím zařizovat – Erasmus, bakalářku, práci, … A pochybuji, že to do budoucna (do ledna) bude nějak výrazně lepší, školy bude jen přibývat. Ale nebojte, jsou to jen výmluvy. Popravdě nepíšu spíš proto, že **nemám teď nějak chuť** :) .

Aby vám nebylo smutno, podělím se o téma své **bakalářské práce**. Vybral jsem si ji dnes odpoledne. Ne, později už to skoro nešlo, termín je půlnoc ;) . Já vím, čekali jste, že ten nadpis je k článku o nějaké vnadné slečně s Bc. před jménem, ale bohužel, na to si můj bložínek musí ještě počkat.

## Evidence geografických tras uživatele (Evidence of user's geographic traces)

-   **Vedoucí:** [Hruška Tomáš, prof. Ing., CSc.](http://www.fit.vutbr.cz/~hruska/), [UIFS FIT VUT](http://www.fit.vutbr.cz/units/UIFS/)
-   **Přihlášen:** Javorek Jan
-   **Zadání:**

1.  Prostudujte dostupné webové služby typu mapy, nadmořská výška, počasí apod.
2.  Navrhněte řešení, kde si uživatel může vyznačit trasu a zjistit kromě běžných statistik také její výškový profil i jiné informace kombinací různých webových podkladů, popřípadě integrací dalších formátů jako je import ze zařízení GPS.
3.  Realizujte ukázkovou webovou aplikaci uvedených vlastností.
4.  Zhodnoťte možnost připojení dalších služeb, API, moderních technologií jako mikroformáty, sdílení uložených tras s jinými uživateli apod.


Zadání je moje vlastní. Jako obvykle musím být něco extra a kliknout si na něco předem vymyšleného v informačním systému by mé ego nesneslo :D . Taky jsem rád, že mám vedoucího, jakého jsem si tak nějak skoro od začátku přál, že to bude něco, co mě bude bavit, že se naučím spoustu nových věcí a ještě si budu mít kam evidovat trasy z běhání.

Příště zkusím oživit blog nějakými zážitky s obíháním institucí ohledně Erasmu. Ale teď už honem, pustit si House a spát, zítra mě čeká spousta povinností :) .
