Title: Jak ušetřit 2 MB RAM nepoužíváním Wakoopa
Date: 2007-10-31 14:21:00
Tags: net, software, windows

Čertoděj Patrick Zandl [psal o Wakoopa](http://certodej.mypublicsquare.com/view/wakoopa-nech-te-se), systému, pomocí nějž lze sledovat **co mi zrovna na počítači běží a co používám**… Krátce službu zhodnotím.

Stáhnu si [Wakoopa](http://wakoopa.com/) prográmek. Program jede na pozadí a hoví si v mé paměti, sbírajíc informace o aplikacích, které používám. Narážku v nadpisu jsem samozřejmě myslel jako vtípek, v dnešní době asi opravdu nepoznáte, jestli máte ve Windows o 2 MB RAM méně nebo více… K čemu to ale je? Wakoopa informace shromažďuje a na webu z něj **tvoří statistiky**. Nu, a jsme
u toho.

Můžete se dozvědět, jaký software používáte a jak často. Skvělé! Vaše překvapení bude jistě kulminovat po zjištění, že byste takovou statistiku dokázali sami udělat z hlavy během pár vteřin. Určitě ze sebe vypustíte „*uau*“, když si na [web2.0úžasném](http://en.wikipedia.org/wiki/Web_2.0) webu přečtete to, *co už dávno víte*.

![obrázek](|filename|/images/4.jpg){: .right }Dovíte se informace o svém softwaru, dovíte se, když na něj vyjde nějaká recenze. To je jistě **přínosné**. Velmi často čtu recenze na software, který používám… Ale co… Hlavně že svůj profil můžete **sdílet** i se svými přáteli… Všechny vaše přátele totiž **zajímá**, že používáte Firefox nebo Winamp. Denně budou prahnout po vašich statistikách, aby zjistili, jestli jste náhodou nenainstalovali nějaký nový prográmek.

Mmmmm… Tuším, že ne. 90% lidí stejně používá to, co dostane předinstalováno ve svém OS (Windows Media Player), 90% lidí používá PC k brouzdání internetem, psaní textů, přehrávání hudby a filmů. [Geekové](http://cs.wikipedia.org/wiki/Geek) používají profláklé geekovské prográmky nebo Linux. Wakoopa není pro Linux. Navíc, některé věci **trackuje dost divně** (například místo stovek hodin strávených v Eclipse mám v profilu *Java Platform Standard Edition*). Trackuje i sebe, takže máte v profilu permanentně *Wakoopa tracker*. Komunita je vesměs k ničemu, ale možná je to tím, že jsem power user a **vím, jaký software chci**. Když mi nabídne „*Software I might like*“, dostanu IrfanView jako náhradu na Photoshop.

S čím jsem ale do Wakoopa šel? Proč jsem to zkusil a proč mě to zaujalo? Chtěl jsem si vytvořit **seznam programů, které používám**, aby se na ně mohli ostatní kouknout. Něco jako když se psávalo na osobní web „tohle je software, který mám rád, který je super, zkuste ho taky“. Jenže problém je v tom, že v dnešní době už je ten dobrý software notoricky známý a když se objeví něco fajn a nového, existují lepší způsoby, jak o tom dát vědět. A software není hudba. Nikoho nezajímá, co používám za programy a už vůbec nikoho nezajímá (ani mně), jestli strávím u Firefoxu 550 hodin nebo 40. Když někdo shání prográmek, stejně se mě zeptá přes [Jabber](|filename|2007-09-23_jabber.md) přímo…

Závěr? Myslím si, že Wakoopa je k prdu. Pokud platí ono pravidlo,
že **všechno co používám a čemu věnuji čas, by mi mělo něco přinášet, abych měl důvod to používat**, pak tahle Web2.0 pitominka mi nic nedala a proto není důvod se jí věnovat.