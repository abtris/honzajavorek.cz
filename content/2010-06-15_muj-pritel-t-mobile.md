Title: Můj přítel T-Mobile
Date: 2010-06-15 08:58:00
Lang: cs
Tags: fail, mobil, názory, tmobile, vodafone, zážitky

Když už přišla druhá faktura od T-Mobile, mého milovaného operátora, v hodnotě 1000 Kč, řekl jsem si, že to asi nebyl nějaký nárazový úlet způsobený změnou telefonu. Že to není úplně košer a že bych to měl řešit.

## Bavím se

Kouk sem na útraty a je to jasné. Dvě hlavní položky jsou **internet a volání**. Mám tarif *BavSe s Mých 5*, což znamená, že máte celkem rozumné ceny a navíc si můžete vybrat pět lidí z **jakékoliv sítě**, kterým voláte levněji a posíláte jim SMS zadarmo. Ačkoliv má ve spektru tarifů od T-Mobile tento ceny volání proklatě nízko u pasu, stále je to tak nějak drahé. Tzn. pokud budete volat, zaplatíte prostě majlant. Na volání si prostě musíte dávat bacha a počítat každou pitomou minutu, ať už máte tarif jakýkoliv. Co je (krom jiného) ale zvláštní na tomto tarifu? No, když si to člověk propočítá, tak i kdyby neměl žádných svých úžasných 5, kam by furt psal, tak ho vyjde levněji než ten původní *BavSe bez Mých 5*. A druhá věc – těch *Mých 5* si lze nastavit na lidi z **jakékoliv sítě**. Toto spojení si zapamatujte, už ho nikdy neuslyšíte. T-Mobile má veškeré tarify, zvýhodnění a akce jen a pouze na čísla do vlastní sítě, takže pokud máte kamarády ve více sítích, zaplatíte majlant ať chcete nebo ne. Ale to se přece nestává, všichni jsme u T-Mobile, že?

## Internetový rozmatlák

Nuže, jak to pořešit? Koukněme se na internet. Pokud máte z reklam a technických článků pocit, že internet v mobilu je věc tak samozřejmá jako sníh v zimě, tak… máte pravdu. Stejně jako ten sníh takovou samozřejmost čekejte možná tak ve Skandinávii :D Český *rozmatlák* v podání T-Mobile vypadá takto: [tarify](http://www.t-mobile.cz/web/cz/Residential/Internet/Ceny-pripojeni/internetove-tarify)
a [zvýhodnění](http://www.t-mobile.cz/web/cz/Residential/Internet/Ceny-pripojeni/internetova-zvyhodneni). Nebo tedy lépe řečeno znevýhodnění. Zaplatíte-li si *Surf+*, utratíte kilo za internet, který vám kvůli FUP za pár dní spadne na nervydrásající rychlost a na konci účtovacího období zjistíte, že jste platili polovinu přenosů, protože to nebyl web či e-mail. Kdo kdy viděl filtrování trafficu podle typu komunikace? No nakonec jsem si zaplatil *Surf&Mail+* za 2 kila a s FUP 100 MB a tajně doufám, že to zahrnuje trochu víc protokolů…

## Voláš? Zaplatíš!

No a teď to proklaté volání. Jak ušetřit a volat? Koukněme se na nabídku tarifů. *Pro mladé* mám a není to ideální, tak jdeme dál. *Přátelé* by snad šlo, *Rodinu* nemám a mafii jsem ještě nezaložil, na VIP tarify nemám. *Kreditní tarify* jsou totéž co *Přátelé*, ale bez těch několika lidí, které máte zdarma :)) . Tak se podívejme na ty *Přátele*. Nesmíme se nechat *ojebat*(\*) hvězdičkami, ty hezčí sumy co vidíme v ceníku totiž platí jen první tři měsíce v případě, že při registraci tarifu uvidíte přeletět netopýra přesně ve 02:01 skrz kotouč měsíce v úplňku a budete mít na sobě růžové ponožky s Laponským vzorkem. Když tedy koukneme na ty černě napsané paušály a spočítáme útratu, zjistíme, že je to bouda tak jako tak a utratíme pořád dost peněz, ale že by to snad i s těmi pěti kamarády zdarma šlo. Jenže ti kamarádi musí být co? Ze sítě T-Mobile! Takže pokud máte ty blízké lidi i odjinud, pravděpodobně vám to neřeší nic.

Co třeba nějaké tarifní zvýhodnění na volání? No prošel jsem všechna a kromě těch co už stáhli z nabídky neexistuje žádný bez podmínky „jen v rámci sítě T-Mobile“. Teď napíšu něco, co bude diskriminovat manažerky společnosti T-Mobile, ale milí lidičkové z růžového operátora, za tohle bych vám nejraději uřezal koule. Nakonec jsem si nechal tarif *BavSe s Mých 5* a zkusil zvýhodnění *Volání 50+*, což mi dává 50 minut na volání navíc za hříšných 143 Kč měsíčně. Budu doufat, že na T-Mobile volám dost a že to aspoň trochu pomůže, holt i s několika výpisy útrat zpět se budoucí vývoj mého užívání telefonu odhaduje špatně a musí se experimentovat.

Celé mě to má zase vyjít na nějakých 500 Kč měsíčně s tím, že to určitě přeteče a pokud budu mít štěstí, zaplatím příští měsíc snad jen kolem 700 Kč a ne mnohem více, protože v těch výdajích a reálných nákladech se u T-Mobile prostě vyznat nedá. Na cenách pod a kolem 500 Kč jsem ještě nedávno byl, jenže pak jsem začal víc volat a používat internet a buch buch, najednou sponzoruju svého operátora nemilými částkami. Internet je tak nějak můj specifický požadavek a T-Mobile na něj nemá rozumné tarify, ale s tím voláním se smířit prostě nechci. Telefon je na volání a já nechci počítat každou minutu…

## Vodafone?

Slečna v T-Mobile mi řekla, že není konkurence, tak se třeba ty internetové tarify moc nemění. Tak se na to koukněme. Tarif na míru od Vodafone: 125 volných minut kamkoliv (4 Kč/min), 100 volných SMS (1 Kč/SMS), Internet se 100 MB FUP. To celé za 700 Kč měsíčně a *bez smlouvy*. Bohužel mi slečna v T-Mobile také řekla, že u nich mám smlouvu do listopadu a ta nelze zrušit dříve, i kdybych ji chtěl hned vyplatit. Nebo tedy lze, ale složitě a nesmím pak přejít k jinému operátorovi :) . A konec smlouvy si musím pohlídat, jinak se mi o rok sama prodlouží.

Slečna v T-Mobile mi také řekla, že jsem u nich nepřetržitě 9 let. No jo. A co z toho mám? Myslím, že kulatiny slavit nebudeme.

(\*) … terminus technicus
