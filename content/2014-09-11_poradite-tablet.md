Title: Poradíte tablet?
Date: 2014-09-11 15:50:10

Přemýšlím o tom, že bych pořídil tablet. [Napadlo mě](https://www.facebook.com/honza.javorek/posts/10152476409582707) několik situací, kde by mi nejspíš ulehčil život:

- cestování (lehký, přenosný, připojitelný kdekoliv na Wi-Fi a obratnější v řešení úkolů než telefon)
- odpoledne/večer si chci odpočinout od PC, u něhož sedím celý den - chci mít ale po ruce něco, co zvládne základní úkony (např. pouštět hudbu, můžu něco ověřit nebo zkontrolovat, ale nezůstanu u toho sedět)
- práce (větší volnost při "službách", možnost řešit určité věci i v situaci, kdy nesedím u počítače, pokud chci/potřebuji)

<small>Službou se rozumí jeden pracovní den nebo celý víkend, kdy 24 hodin držím dozor. Je pro mě za současné situace obtížné vzdálit se z práce nebo od bytu.</small>

Zároveň to nechci nosit všude s sebou, volat s tím, psát s tím SMS. K tomu je mobil a v tom mi stále vyhovuje moje stará Nokia. Telefon chci osekaný a funkční. Ideálně by to leželo doma jako multimediální centrum bytu a případně bychom to s přítelkyní občas sbalili někam na cesty.

Sepsal jsem si zhruba požadavky:

- nevelký, spíše o velikosti Kindle než aby to byla nějaká placka o formátu skoro A4 (viděl jsem dnes v rukou slečny na zastávce)
- funguje na Wi-Fi a do budoucna by do něj měla jít dát třeba SIMkarta
- lze k němu připojit síťový disk (NFS, Samba), aby z něj dokázal číst soubory - např. hrát hudbu
- funguje, nezastará za půl roku
- vydrží něco na baterku a dá se na něj koupit nějaký obal
- pokud budu potřebovat nějakou aplikaci, pro tento tablet bude vždy dostupná (což nejspíš vyřazuje MS/Win)

Díval jsem se trošku na ceny a ani profláklý iPad není až tak drahý, jak jsem myslel.

![iPad]({filename}/images/ipad.png)

Jenže je ho tam dvacet druhů a já se v tom moc nevyznám. Nechci z toho dělat žádnou vědu. Neřeším žádné super-technické parametry. Dokážete mi něco poradit? Na co si dát pozor? Co si u tabletu hlídat, v čem si ujasnit preference? Co vás na vašich tabletech štve?
