Title: WebExpo 2008, rivjů
Date: 2008-10-21 01:13:00
Lang: cs
Tags: net, webdesign, zážitky

Rivjů je něco jako [privjů]({filename}2008-09-04_webexpo-2008.md), akorát ne před akcí, ale po akci. Přináším rivjů z víkendové **konference o webdesignu WebExpo 2008**, pravděpodobně největší události v českých vodách webdesignu za celý rok. Vzhledem však k tomu, že dříve se takové akce nekonaly (pevně věřím, že do budoucna se konat budou), tak je to možná největší akce za několik let zpátky. Pokusím se o komplexnější rozbor. Když budu hovořit o *nás*, myslím tím sebe a [markopha](http://blog.markoph.net/), s nímž jsem po WebExpu chodil. Jo a pozor milé slečny, on už má [článek napsaný](http://twitter.com/markoph/statuses/967912818), takže i když ten můj vyšel dřív, neupírejte mu prvenství ;) .

## Dojmy?

WebExpo ve mě zanechalo **dobré dojmy**. Určitě bylo co zlepšit, určitě byly slabé chvilky, ale celkově se mi víkend moc moc líbil :) . I přesto si ale ani v druhém odstavci neodpustím vzkaz organizátorům – anketa „co se mi líbí/nelíbí na WebExpu“ měla být řešena určitě jinak, s ohledem na oba dny (jak mám v sobotu do 16h vědět, jak se mi líbila organizace nedělní části?) a také s ohledem na to, že někdo tam byl třeba jen jeden den.

## Registrace

Nemohu soudit, jestli byly nějaké problémy, protože jsme, dle avíza organizátorů, **přijeli vždy včas** a do pár minut jsme měli vše co bylo potřeba. Potěšil dárek v podobě pěkné [notebookové myši]({filename}2008-01-13_nemam-rad-mysi.md) od Microsoftu (ale bylo na výběr z více dárků) pro prvních *nevímkolik* registrovaných návštěvníků.

## Lidé

Všude, kdykoliv, kdekoliv poletoval hlavní organizátor **Vašek Stoupa**, čímž si získal můj **obdiv**. Někdy mi přišlo, že je na více místech zároveň.

Překvapilo mne, **kolik lidí jsem viděl nebo poznal**. A to i kamarády jako Michala Janíka nebo Tomáše Porazila. Zahlédl jsem pár lidí ze školy a konečně jsem se setkal například s [Honzou Korbelem](http://jankorbel.cz/) nebo Michalem Vallo z [Actumu](http://www.actum.cz/). Trochu mě mrzí, že jsem si neodchytl Davida Grudla a neoptal se ho na nějaké podrobnosti k plánovaným školení v Nette – mohli jsme si pokecat a *přiřadit k nickům obličeje*.

Pokud jste někdo zahlédli **hošíka v riflích, tmavě červené košili a tmavé čepici s kšiltem**, tak to jsem byl já. Na té čepici jsem měl dokonce velkou část konference i nálepku se jménem, protože na košili nějak nechtěla držet :) . Ty cedulky… No asi by šly vyřešit i lépe. Pokud jsem s někým přímo nemluvil nebo jej neviděl z 30 cm, stejně jsem neměl šanci si přečíst kdo to je.

## Organizace, postřehy

-   Asi by šlo udělat **větší pauzy**, jak už naznačil [Honza Korbel](http://jankorbel.cz/2008/10/20/par-poznamek-k-webexpu/) a to nejen k setkání a pokecu, ale i k přebíhání mezi místnostmi.
-   Ano, chybělo nějaké **místo, kde by se lidé mohli setkat**, bavit… [viz stdout](http://www.stdout.cz/clanky/zpravy-z-akci/2008/10/20/clanky/jake-bylo-webexpo-2008/).
-   V sobotu jsem šel třeba na nějaké přednášky jen proto, že to byla „výplň“. **V neděli jsem nevěděl kam dřív skočit** a spousta zajímavých věcí mi uteklo :/ .
-   **Přednáškárny byly hrozné…** Člověk nemohl svobodně přijít, odejít, skočit si na záchod, pokud neseděl na kraji. Lituji lidi s většími tělesnými proporcemi.
-   Oběd byl dobrý a bylo ho hodně. Čaj a pečivo byly výborné. Káva možná taky, protože to všichni říkali, ale já kávu nepiju, takže mi přišla hrozně hnusná. Každopádně moc jsem toho nenaspal a tak byl doping nutný, **káv jsem vypil za WebExpo spoustu**. Určitě jsem nechtěl na přednáškách spát jako ve škole :D .
-   Bylo pěkně vidět, že i guru, který toho hodně ví a má skvělou příležitost se o své vědomosti podělit se světem a předat je dál, může být **antitalent na přednášení** a svou úlohu prostě není schopen splnit. Ve škole to člověk trpí, na WebExpu je mu to spíš líto.
-   **Diskusní kroužky** byly super. Hlavně ten o SCRUM a agilních metodách – vznikla opravdu zajímavá diskuse a ačkoliv jsem o těchto metodách věděl pramálo (jen z předešlé přednášky), přál jsem si, aby nemusela skončit.
-   Některé přednášky byly úmorně dlouhé a **některé žalostně krátké**. U mnoha kvalitních přednášek bylo hrozně cítit, že *tlačil čas*.

## Přednášky

-   Radek Hulán působil [na přednášce](http://webexpo.cz/prednaska/pouziti-webovych-aplikaci-microsoftu-pro-business-sferu/) **nezúčastněným dojmem**, spíše otráveným. Záživné to moc nebylo a spíše mě zklamal. Díky němu jsem však odešel na oběd dříve a nestál jsem dvoukilometrovou řadu :D .
-   Karmi měl asi [jednu z nejlepších přednášek](http://webexpo.cz/prednaska/efektivni-vyvoj-webovych-aplikaci-v-ruby-on-rails/) na WebExpu, na které jsem byl. Opravdu **umí prezentovat** a na Ruby mě dost zlákal.
-   [PHP frameworky](http://webexpo.cz/prednaska/vyber-vhodneho-frameworku/) byly dobré pro osvětu, škoda že moc **nedošlo na ty ostatní frameworky** – CSS, JS, … Na ty jsem se těšil více :/ .
-   Vtipný chlapík ze Skypu [zasvěcoval](http://webexpo.cz/prednaska/vyuziti-chemie-v-procesu-testovani-webovych-aplikaci-vytvorenych-pomoci-technologii-php-a-java/) do chemie testování webových aplikací. Dobrá a zajímavá přednáška, **odkrytí nového tématu**.
-   [Nette a DG](http://webexpo.cz/prednaska/vyvoj-webovych-aplikaci-v-php-a-nette-framework/). Na přednášku jsem se **těšil celou sobotu** a pak jsem se samozřejmě hodně nasmál, ale chyběl mi trochu **přínos**, protože vše z toho už jsem věděl. Přednáška o Nette poprvé neodhalovala nová zákoutí frameworku, ale byla spíše propagační – „hele, ono to existuje a lze v tom psát rychle a efektivně“. Ale to třeba já už vím dávno :| .
-   [Přednášení o ExtJS](http://webexpo.cz/prednaska/pouziti-javasciptoveho-frameworku-extjs-pro-tvorbu-administracnich-rozhrani/) mohlo být zajímavější. Podle mě **nevyužitý potenciál**.
-   Pokročilé techniky designu webu v Adobe Photoshop od Jirky Tvrdka a Whitwy vypadaly slibně, ukázaly pár zajímavých triků, ale přednáška mohla být **odpřednášena lépe**. Slajdy byly pěkné a vtipné, ale jejich ústní podání už trochu pokulhávalo. A střídat se u jednoho Macu, když ho jeden neumí pořádně ovládat… Zdržuje to zbytečně :/ .
-   [Agilní metody a SCRUM](http://webexpo.cz/prednaska/agilni-metody-scrum/) byly perfektní a zaujaly mne. Přednášející Zuzana Šochová byla **jedna z nejlepších na WebExpu** a přednáška mě opravdu zaujala a pro téma nadchla.
-   [Webdvanula prvky](http://webexpo.cz/prednaska/datove-standardy-pro-web20/) od Arthura Denta byly prima. Těšil jsem se, že se dovím nějak uceleněji a více o OpenID a to jsem se dověděl, dokonce více než to. Arthur měl hroznou trému ([jak potvrdil i na blogu](http://www.misantrop.info/732022-webexpo-2008.php)), ale **zvládl to perfektně** a časem nabyl větší jistoty. Raději 20 Arthurů s trémou povídající o zajímavých věcech, než některé uspávače hadů.
-   Dagi přišel s tím, že [nás \*určitě nadchne pro Spring\*](http://webexpo.cz/prednaska/spring-framework/). A já jsem hrozně rád, že jsem byl u toho. **Něco se ve mě totiž zlomilo** a při pohledu na ten svět J2EE, do kterého jsem chtěl vždycky tak hrozně proniknout, jsem nějak znejistěl a začal jsem se ptát sám sebe – a nebylo by lepší třeba RoR? Nebo Python? Je J2EE opravdu to, co mě bude bavit? Bojím se, že vůbec není…
-   [Kodérskou přednášku Fczbkk](http://webexpo.cz/prednaska/moderni-webdesign/) považuji za jednu z **nejlepších na celém WebExpu** a jsem fakt moc moc rád, že jsem na ní byl. Rozhodně pro mne byla přínosem a dokonce jsem se i zasmál :) .

## Možná jindy

Nestihl jsem (a možná [uvidím](http://twitter.com/webexpo/statuses/967249479)): *Marketing ve vyhledávačích (SEO a PPC reklama)* od Davida Špinara, *Cílené útoky na webové aplikace + Simulace phishingu na ČZU* od Rastislava Turka a Václava Lohra, *Pleteme sociální síť* Josefa Holého, *Architektura aplikací v Seznamu* Vlastimila Pečínky, *Framework Django 1.0* od Honzy Krále, *Škálování, optimalizace a zálohování databáze MySQL* Jakuba Vrány, *Copywriting na internetu* od Martina Brablece a *Protože design není dekorace: navrhujeme úspěšné webové aplikace* Jana Brašny.

A co nakonec? Chtěl bych **poděkovat Vaškovi za celé WebExpo, markophovi za prima společnost, Lence za ubytování v Praze**. Přednášky budu vstřebávat ještě dlouho a hlavně posun paradigmatu od J2EE k něčemu jako Ruby nebo Python mě bude asi ještě nějakou tu dobu trápit. A víte co ještě? Pche. Peklo zamrzlo. Založil jsem si **Twitter**.
