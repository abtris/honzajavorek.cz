Title: Re: Islám a jeho hlavní otázka
Date: 2015-01-26 17:19:14
Status: draft

Jiří Hlavenka napsal článek [Islám a jeho hlavní otázka](http://www.bloc.cz/bloccz/art_409/islam-a-jeho-hlavni-otazka.aspx). Jeho články čtu skoro vždy. Mívá v nich zajímavé postřehy, někdy jsou lepší, někdy slabší. Co mě na nich štve vždy jsou všudypřítomné gramatické a stylistické chyby, zapomenutá nebo zdvojená slova, apod., ale to nechám být. Asi prostě nemá čas si to po sobě číst.

<blockquote class="twitter-tweet" data-conversation="none" lang="en"><p><a href="https://twitter.com/michalillich">@michalillich</a> Ty chyby jsou k nevydržení. Přečetl si to po sobě vůbec? Jakoby na mě hodil cár papíru, řekl &quot;na, čti, je to zajímavé&quot; a utekl</p>&mdash; Honza Javorek (@honzajavorek) <a href="https://twitter.com/honzajavorek/status/558758807153950722">January 23, 2015</a></blockquote>

Většinou se mi stává, že s JH více méně souhlasím, nebo dokážu pochopit způsob, jakým nad danou věcí přemýšlí. U článku výše jsme se ale tak nějak minuli a mě z toho bylo smutno.

![Duty calls](http://imgs.xkcd.com/comics/duty_calls.png)

Na článku mi hlavně vadí hromada drobných generalizací a spousta míst, kam by se chtělo zarazit značku *citation needed*. Chybí odkazy na nějaké zdroje. Pak člověk neví, jestli to má JH ze zpráv v novinách a vlastních předsudků, nebo jestli si k tomu opravdu něco víc přečetl. Co formuje jeho přesvědčení a jeho myšlenkové pochody? Když to vztáhnu na sebe, já jsem zvyklý v článcích odkazovat na to, co jsem přečetl. V zásadě s JH ve spoustě věcí souhlasím, ale štve mě, že si někdy úplně zbytečně pomáhá dojmy a nepřesnostmi. Možná to dělal vždycky a já si toho jen všiml až dnes. Každopádně to přeteklo do tohoto mého komentáře.

Možná zbytečně tříštím už tak mizivou menšinu ČR, která je k islámu tolerantní a měl bych svou energii zaměřit proti jánevím třeba Konvičkovi a bořit jeho mýty, ale mě asi prostě štve, že článek, se kterým jsem "chtěl souhlasit", podle mě tak trochu plave na vodě.

Zároveň chci, abych si já sám i případný čtenář díky tomuto cvičení dovedl uvědomit, že všechno co čte by měl zkoumat kritickým okem, vytvářet si vlastní názor a nepřijímat automaticky vše z "jeho" názorového tábora jako moudrou a sdíleníhodnou myšlenku.

## TL;DR

Dalo by se říci, že až na pár WTF, které popisuji v příloze dole, s JH opět celkem souhlasím. Svůj pohled bych ale shrnul nějak takto:

- Nevěřím na náboženské války. Náboženská válka je mocenská hra v náboženském obalu, který danému zločinci nebo zločincům pomáhá
    1. s náborem válečníků,
    2. s PR.
- Islám hraje v náboženských válkách roli obalu, stejně jako hrálo křesťanství v křižáckých válkách nebo katolictví v husitských válkách.
- V Arabských zemích je málo zdrojů. O tyto zdroje je pak ještě větší motivace se poprat.
- Probíhá přesun obyvatel z jihu na sever, protože na jihu je málo zdrojů a ještě se tam o ně perou, zatímco na severu to pro ně vypadá na docela dobré šance pro důstojný život. Evropa je zatím v určité fázi absorbce této imigrace.
- Češi jsou xenofobní až na půdu.
- Evropa se musí adaptovat, jinak zmizí z mapy.

Myšlenky zkusím rozvést.

## Moc vs. náboženství

Křesťanství bylo úplně stejně nevinným náboženstvím v začátcích jako dnes, ale také úplně stejně krvelačným náboženstvím v době velké moci, jakým je dnes islám. Dle mého pohledu je zásadním problémem islámu jeho propojení s mocí. Kdo má moc nebo nějakou chce, zabíjí lidi a hledá pro to důvody. [ISIS není teroristická organizace, je to stát, je to mocenské hnutí.](http://zahranicni.ihned.cz/c1-62989640-hybaskova-za-teroristickymi-videi-je-boj-o-ropu) Je jim šumák nějaký islám, ale dělá to dobré PR, tak se na tom svezou. Ve chvíli, kdy dokážou islámské státy oddělit náboženství od vlády, stane se islám stejným mírumilovným beránkem, jako jím je dnes naše křesťanství. Lidé, kteří touží po moci, se lepí na struktury, které mají moc. To vidíme i v politických stranách. Jakmile daná struktura moc nemá, tito lidé z ní zmizí.

Je úplně jedno co je v Koránu, Bibli, v islámu, atd. Jak jde lidem o moc, vždy si najdou pro svoje jednání nějaký "obal". Islám má dnes v Evropě skvělé PR zadarmo a muslimové v Asii na něj skvěle slyší, takže se vyplatí pod jeho zástěrkou něco dělat. Kdyby chtěl někdo manipulovat Evropany, udělá to přes jiné modly než křesťanství, protože křesťanství nemá potřebný vliv. Ale podívejte se třeba na Rusko - tam Putin manipuluje vlastní obyvatele krom jiného i přes církev (a na to [údajně reagovaly Pussy Riot](http://www.ceskatelevize.cz/ct24/svet/292504-pussy-riot-exkluzivne-pro-ct-havlovy-texty-na-nas-mely-velky-vliv/)). Je to jeden z mnoha prostředků, kterými pomáhá v konečném důsledku obhajovat zabíjení na Ukrajině - takže se dá říct, že pravoslavné křesťanství je taky krvelačné, protože je kolečkem v soukolí války. Vypudím proto Jágra z republiky?

Dobře, dohnal jsem to do extrému, ale myšlenku asi chápete. Nevěřím na náboženskou válku. To je jen PR, účel války je vždy jiný. JH píše:

>...v konfliktech světských a církevních vládců rovněž tekla krev, právě tak jako v prvních střetech mezi protestanty a katolíky.

Nikdo nejel na Žižku s křižáckou výpravou proto, že by to byl kacíř a oni z toho nemohli spát, ale proto, že se jim mocensky a ekonomicky hodilo, aby dostal přes čumák. Náboženství bylo jen PR, stejně jako je jím dnes pro ISIS apod.

>Islám nemá papeže

V dobách, kdy mělo křesťanství politickou moc, byl Papež mocenským úřadem a podílel se na konceptu "náboženství jako obal" úplně stejně, jako i ten největší grázl. Tomu nasvědčuje i počet papežů, kteří nezemřeli až tak úplně přirozenou smrtí. Z toho mi vyplývá, že islám s papežem by nebyl o nic lepší než bez papeže. Byla by to pouze hybná síla navíc, která by dokázala rozjitřovat frakce a školy (třeba tou exkomunikací), přičemž zla by se jménem islámu dělo úplně stejné množství, jako dnes.

## Manipulace

Vybavuji si Hlavenkův odstavec popisující empatii k nekonečně zuřícímu mladému muži sedícímu v chatrči uprostřed pouště u satelitní televize, kde sleduje bohatou Evropu a páše se semtexem, aby potrestal všechny ty, kteří mohou za jeho neštěstí. Tato "romantická" představa je mi trochu cizí, ale souhlasím v tom, že [představa univerzálního nepřítele v lidech opravdu vzbuzuje zlo](https://www.facebook.com/CeskeObludarium) a že islám zde hraje nepodstatnou roli.

Představa univerzálního nepřítele podle mě může vznikat různými způsoby - vlastní demence a nesmyslné poplašné zprávy (*za můj posraný život mohou romové*), manipulace (*za váš posraný život mohou imperialisti/komunisti*), nebo kombinace obého (Židé za druhé světové). Je možné, že v některých oblastech vzhlížejí k EU nebo US tímto způsobem, ale je otázkou, zda je to takto významné. Myslím si, že situace ve všech těch zemích je ekonomicky, historicky, sociologicky a kulturně natolik složitá, že argumentace zuřícími mladými muži je hodně slabá.

Myslím, že zde opět neodoláváme určité formě manipulace. I Charlie Hebdo je manipulace - teroristé, kteří to způsobili, to způsobili, aby se zviditelnili, aby vystrašili Evropany a rozdělili je, ne aby někoho doopravdy potrestali za to, že hanobí islám. Těm lidem je úplně jedno koho střílejí, účel světí prostředky. Měli bychom se umět podívat za vnější slupku a říct si "Co tím chtěl někdo dokázat? Povedlo se mu to?" Za těmito věcmi stojí inteligentní stratégové.

## Arabské země

Kolonie si podle mě byly schopny vládnout před kolonizací i po ní. Že si vládli nebo vládnou jinak, než se líbí nám Evropanům, je náš problém, ne jejich. Že to někdy úplně neklape, je často dáno tím, že při kolonizaci Evropani nakreslili nesmyslné hranice nebo spojili nespojitelné (viz [Irák](http://waitbutwhy.com/2014/09/muhammad-isis-iraqs-full-story.html)). Provázanost státních zřízení a svobody je [složitější](http://finmag.penize.cz/recenze/267012-mate-radi-svoji-svobodu-dekujte-katolicke-cirkvi-a-bruselu), než jak to líčí JH.

Zároveň si myslím, že mocenské hry a války mají v pásu arabských zemí lepší podhoubí, jelikož zdroje jsou omezené a má větší smysl investovat do boje o ně.

To vše vede ke krvavým konfliktům, ale nikde za těmi konflikty nevidím islám. Naopak, vidím jej opravdu pouze jako obal k manipulaci lidí, ale za to islám samotný moc nemůže. Nejspíš je teď akorát ve špatný čas na špatném místě :-)

>A ceny ropy padají dolů.

Padají, protože šejkové se dohodli, že je nechají padat a nesníží produkci, aby nepřišli o podíl na trhu. Až spadne tak, že to zruinuje americké firmy, které těží z břidlic (a které jsou už teď na hraně profitability), nebo až to zruinuje někoho jiného, uvolní se zase místo na trhu a ceny se vrátí. Nebo taky ne.

## Bezvýznamnost Evropy

Dnes vám [stačí $4000](http://www.economist.com/blogs/graphicdetail/2014/10/daily-chart-8?fsrc=scn/tw/te/bl/ed/purseoftheonepercent) a jste v první polovině nejbohatších lidí planety. Chápu, že lidi migrují do Evropy a hledají zde lepší život. Podle mě tomu nejsme schopni zabránit.

Jestli se s novou situací Evropa vypořádá nebo ne je pro vývoj historie lidstva jedno, takže bychom neměli křečovitě vykřikovat, že se hroutí svět. Hroutí se jen ten náš. A jen ten, v němž jsme vyrostli a jak ho známe zrovna my.

Nikde nemáme slíbeno, že naše civilizace zůstane zachována tak jak je. Jednou byli muslimové ve Španělsku, pak tam byli křesťani, jednou tady byla Zlatá Horda, pak zase Turci... Měli bychom si ale vytáhnout hlavu z temnoty a uvědomit si, že Evropa není středem vesmíru. Stejně tak by si mohla spousta jiných zemí sepsat historii o tom, jak tam měli jakože hezky "v míru" islám a každou chvíli se jim tam přehnali Evropané s meči a vydrancovali je. Naše civilizace a naše hodnoty jsou stejně bezvýznamné pro chod této planety, jako jsou ty jejich. Nejsou lepší - jsou jen jiné a buď je "trh" smete, nebo ne. Je velká pravděpodobnost, že EU nebude fungovat věčně. Můžeme se akorát radovat, že zrovna teď funguje a že jsme tentokrát na té "šťastnější" straně Limes Romanus. Někdo ale přijde a rozboří ten náš schengenský prostor a postaví si na něm něco svého. Možná nějaký hybrid, který bude čerpat z obou tradic, podobně jako kdysi vikingové v Británii. Možná začně odznova, jako mnoho barbarských států po pádu Říma. No a co?

Když se budeme bránit a povyšovat, někdo se zdravou porodností přijde, zfackuje nás a srovná to tady se zemí. Když se naučíme hledat kompromisy a žít spolu, možná tady ještě nějakou chvíli vydržíme. Je ale podle mě zcestné si myslet, že jde někoho vypudit a uchovat to, co tu bylo předtím. To prostě nejde. Je to historie, je to pryč. Dnes máme levné cestování, máme internet, máme globalizaci. Vše se promíchává. Musíme si zvykat, že naše města už nebudou monokulturní. Multikulturalismus je přijmutí reality. Je to adaptace na měnící se realitu.

## Příloha: Seznam různých WTF

>když se jedná o lidi poněkud výbušnějších a popudlivějších povah, jak tomu už na jihu bývá

Co je toto za generalizaci? Čistý faul.

>Lidé ve východasijských zemích, které „ropným prokletím“ netrpěly, se naopak museli chopit práce. Výsledkem jsou rychle rostoucí a na poměry zřetelně prosperující ekonomiky, kde frustraci obyvatelstva nevidíme; jedná se přitom také o většinově muslimské země.

Do [východní Asie patří](https://cs.wikipedia.org/wiki/V%C3%BDchodn%C3%AD_Asie) Čína, Tchaj-wan, Japonsko, Severní Korea, Jižní Korea, Mongolsko. Muslimské země? Nebo JH myslel i Malajsii, Singapur, Vietnam? Ztrácím se. Mongolsko, Severní i Jižní Korea, nebo třeba ten Singapur jsou jistojistě zřetelně prosperujícími ekonomikami, a to hlavně proto, že neupadly do ropného prokletí.

>Signifikantní byla demonstrace muslimů v jakési středoasijské postsovětské zemi

"V jakési středoasijské postsovětské zemi" vytváří v tomto článku napsaném v jakési středoevropské postkomunistické zemi jen další nedohledatelný fakt.

>Na druhé straně, pokud by někdo urážel křesťanského boha, dočká se od křesťanů pohoršení, mávnutí rukou nad bloudem, v tom nejhorším případě opovržení.

U nás určitě. Fungovalo by to ale úplně stejně i všude jinde? Pominu-li tedy středověkou Evropu, fungovalo by to v Polsku, Irsku, Španělsku, Brazílii, na Filipínách, v afrických křesťanských zemích, v Tennessee? Možná jo, ale možná ne. Možná by se někdo naštval a dal dotyčnému aspoň do držky.

>Svět je rozmanitý a existuje obrovské množství místních zvyklostí, často velmi „exotických“. Současně ale existují hodnoty a zásady, kde jsou výmluvy na místní či náboženské zvyklosti nepřijatelné: jednou z nejdůležitějších je rovnost obou pohlaví.

Toto je pohled Evropana (který dal ženám právo volit až někdy ve 20. století). Sotva jsme se naučili respektovat ženy a hned děláme machry na druhé a hned po nich požadujeme totéž?

Z jiného konce světa mohou naše zvyklosti rovnoprávnosti žen, sprchování se ve vaně, voleb, nebo třeba jezení vepříků vypadat taky naprosto "exoticky". Pro některé národy může být úplně zásadní to, že muži loví bizony a ženy staví týpí. Kdo říká, že rovnost mužů a žen je truismus a věčná hodnota celého lidského plémně a celé planety? A který výklad té rovnosti to přesně je? Podle mě je to názor na uspořádání společnosti jako každý jiný. Já osobně s ním zrovna souhlasím a spousta lidí kolem docela taky, ale to neznamená, že je to jediný názor na tuhle věc, že je to jediný správný názor a že ho musím vnutit všem lidem na planetě, nebo je odsoudit za to, že jej nevyznávají. Může se stát, že je to jediný správný názor pro naši kulturu, ale jsem dalek toho jej horlivě aplikovat v jiném kulturním kontextu.

Jediný správný názor pro naši kulturu je třeba i to, že děti spolu nemají sex. V někdejších ostrovních národech v polynésii měly děti mezi sebou sex běžně a bralo se to jako tréning na dospělost. Mohl bych to vzít a zkoušet u nás propagovat, ale asi bych neuspěl a možná by mě ještě zavřeli. V zásadě na tom ale nic špatného není - rozhodně vůbec nic z hlediska Polynésanů, kteří by mi určitě vysvětlili, jak je to prospěšné. Možná by na naši kulturu pohlíželi tak kriticky, jako my pohlížíme na islám. "Takoví konzervativci!"

Holt nejsme na planetě sami. Ostatní to prostě vedou rozdílně a nikdy je třeba ani nenapadlo, že by to mohlo být jinak. Můžu jim ukázat svůj názor, můžu jim ukázat, jak to u nás funguje, ale nemůžu jim to nutit.

Můžu bojovat proti homofobii nebo ženské obřízce, můžu doporučovat rovnost žen, ale nemůžu někoho mimo můj kulturní kontext odsuzovat za to, že to nebo ono dělá či nedělá. Měl bych mít otevřenou mysl a srdce a umožnit lidem prohlédnout, dát jim vědět o dalších možnostech a umožnit jim vybrat si svou cestu, ale neměl bych je hned zavrhovat jako barbary.

Já s JH souhlasím, že rovnoprávnost žen je v některých islámských zemích dost mizerná, ale nesouhlasím, že je to skandální fakt. Je to určitě něco, co nám znesnadňuje se s muslimy domluvit, ale nejsem pohoršen tím, že celý svět ještě automaticky neusiluje o rovnoprávnost žen, stejně jako neusiluje o potírání homofobie apod., bez ohledu na to, jaký názor na to mám já sám.

>Tento jev se přitom týká značného počtu islámských zemí a stovek miliónů žen.

*Citation needed* :-( Je to na základě nějakých statistik, nebo ten dojem dostal JH z televize a z novin?

>S islámem jsou dále spojeny pojmy džihád a šaría. Pojem džihád, jak tomu už u islámu bývá, má spoustu různých výkladů, není to tedy jen „svatá válka za rozšíření islámu“, jak bývá často a nesprávně zjednodušováno. Nicméně i tento význam a smysl džihád má či může mít.

Tento odstavec se mi snaží říct, že s životem ve městě jsou dále spojeny pojmy cyklista a auto. Pojem cyklista, jak tomu už u života ve městě bývá, má spoustu různých výkladů, není to tedy jen „svatá válka za rozšíření cyklostezek“, jak bývá často a nesprávně zjednodušováno. Nicméně i tento význam a smysl cyklista má či může mít.

>Horší je to ovšem v pásu táhnoucím se od Pákistánu až po Alžír, v pásu rozkládajícím se přes třetinu světa.

Je mi líto, že svět JH je tak malý. Já tam nějak tu třetinu nevidím.

>Rozsah a míra těchto krutostí v posledních letech roste, nad činností tzv. Islámského státu stojí civilizovaný svět – včetně naprosté většiny muslimů – s tichým, nevěřícným zoufalstvím.

Možná budu remcat jako Chomsky, ale podle mě nic neroste a je to jen dojem z médií (tzn. úspěch PR) - totéž a s ještě více oběťmi se dělo dřív v Africe a nikoho to netrápilo. Na Ukrajině zemřela taky spousta lidí, ale tank je holt přijatelnější smrt než mačeta, takže to nikoho nešokuje.

Krutost ISIS je jejich PR. Čím krutější video na YouTube nahrajou, tím víc se to bude šířit médii. Je to strategie. Musíme se s tím naučit žít. Dostáváme se do éry manipulativních strategií - ať už se jedná o to, co dělá ISIS, Putin, nebo volební tým ANO.

>Německo žije padesát let s početnou tureckou menšinou, která jejich stát už padesát let uklízí a vaří chutný kebab.

kde turky v Německu redukuje na uklízeče a obsluhu u kebabu. Zbytečná generalizace, stejně jako kdybych napsal, že Češi v zahraničí kradou. Nebo že ajťáci jsou bledí introverti s mastnými vlasy, brejličkama a bez holky, kteří sedí ve sklepě a koukají na Linuxu do zelených písmenek na černém pozadí. A že lidem už roky spravují počítače, takže si na ně už docela zvykli a naučili se s nimi žít.




patrick zandl
nasili doma
