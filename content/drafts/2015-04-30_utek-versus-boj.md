Title: Útěk versus boj
Date: 2015-04-30 11:52:13
Lang: cs
Status: draft

Mnohdy se stane, že se člověku něco přestane líbit. Něco kolem něj, něco, co silně ovlivňuje jeho život a každodenní vyrovnanost a spokojenost: škola, práce, místní samospráva, vývoj jeho dlouhodobého vztahu. Setkal jsem se s různými způsoby, jak tuto situaci řešit.

## Adaptace

Prvním způsobem, člověku od přírody vlastním, je samozřejmě adaptace. Zvykneme si s daným problémem žít a moc ho vlastně neřešíme. K tomu může dojít z mnoha důvodů a řekl bych, že pro mnoho lidí a většinu problémů je to výchozí stav. Trochu si zanadáváme, ale jdeme dál. Někdy se dokonce přizpůsobíme natolik, že se nám po čase ani z toho prostředí, jež nás původně štvalo, ani nechce. Toto není to a priori špatná věc - každý máme nějakou kapacitu toho, co jsme schopni řešit a toto nám nejspíš umožňuje existovat v neideálním světě. Rozvazuje nám to ruce soustředit se na to důležité. Škodlivé samozřejmě je, když do adaptace a třeba pak i lhostejnosti člověk upadne prakticky ve všem, co ve svém životě dělá.

## Tržní výběr

Druhým přístupem je změna. Nelíbí se mi na škole? Mám přeci na výběr, takže odejdu na jinou. Nelíbí se mi práce? Najdu si lepší. Místní samospráva? Přestěhuji se, v Dánsku je mnohem lépe. Přítelkyně? Pro jedno kvítí... A tak dále. Ve svobodném světě lze takto snadno vyřešit skoro cokoliv. V rozumném množství je to často dobré rozhodnutí. Je to tržní rozhodnutí. Když mi tady nenabízejí to co chci, půjdu jinam. Na druhou stranu se ale může stát, že jinde to nebude lepší a člověk si to nemůže ověřit předem. Nebo to nebude lepší nikde, protože "všude je něco" a jeden pak skončí u toho, že pobíhá od jednoho k druhému a nešťastný je vlastně všude. Rovněž to je svým způsobem útěk z boje. Mnoho překážek je lepší přeprat, než před nimi utéct. Některé vztahy je lepší zachránit než potopit, některá místa jde zlepšit. Někdy ani není potřeba velká investice a situace se radikálně zlepší. Navíc pak lze těžit z dlouhodobého soužití nebo zkušeností. O to vše se "přebíhač" obírá.

## Angažovanost

Tím se dostáváme k poslední reakci na problém a tou je onen boj. Snaha o změnu. Člověk se mnohdy musí dokonce stát součástí systému, proti kterému bojuje, aby jej mohl zevnitř změnit a upravit ke svému vlasnímu pohledu. Stojí ho to nějakou energii, ale vědomě bere osud do svých rukou a buduje svět kolem sebe. Během svého snažení utrpí nějaké porážky a třeba se mu nakonec ani nepovede výslednou věc uskutečnit, ale nasbírá při tom zkušenosti a věc vzdává až ve chvíli, kdy si může říct, že pro změnu udělal, co mohl. Když se někdo vydá po takové cestě, může to být dost vysilující, ale co si tak všímám, většinou si na to nestěžuje a své rozhodnutí by zpět nebral. S tím souvisí i to, že ne vždy se lze na této úrovni věnovat více věcem. Jen opravdu silní jedinci se zvládnou angažovat ve školních strukturách, vylepšovat své pracoviště, vztah a ještě třeba zkoumat co se děje v jeho městské části na radnici.

## Rovnováha

Podle mě je dobré zachovávat si v rovnováze všechny tři přístupy a možná úplně nejlepší je dokonce vědomě před každým problémem uvažovat nad tím, jakou cestou se vydám, jaká v něm bude moje role a proč. Celkově mi přijde, že mezi lidmi vidím spíše ten první nebo druhý a ten třetí je vzácnější. Jenže, jak říkali v jednom bolywoodském filmu, ta nejhodnotnější cesta životem není prakticky nikdy tou nejsnadnější. Člověk by se měl občas zamyslet nad tím, zda to, co se mu zrovna nelíbí, není náhodou docela důležitá věc, která by mu vlastně měla stát za to, aby se v ní trochu angažoval.

## Z ignoranta aktivistou

Znám to z vlastní zkušenosti. Dříve jsem utíkal prakticky od všeho. Kdysi jsem tuto možnost objevil a pomohla mi, takže jsem ji potom aplikoval na vše kolem sebe. Výsledkem bylo, že jsem mezi ostatními vzbuzoval respekt tím, jak jsem se nebál opustit jistoty a vrhnout se do něčeho nového, ale na druhou stranu za mnou nic nezůstávalo. Nebyl jsem schopen dopustit se žádných závazků a pro něco se nadchnout natolik, abych tomu věnoval kus sebe. V práci, ve škole, nikde. Na spolužáky, kteří kandidovali do studentských senátů a angažovali se ve studentských uniích jsem koukal jako na jakési pomatené aktivisty, stejně tak na lidi, kteří psali dopisy do Číny, aby tam propustili nějakého disidenta. Přišlo mi to hodně vzdálené a nepochopitelné.

Dnes pořád ještě nepíšu do Číny, ale zjišťuji, že buďto věkem, vlivem prostředí nebo obojím jsem se dostal do stavu, kdy už dokážu docela dělat závazky, pro něco se nadchnout a neutíkat od věcí, ale místo toho je zkusit společně s ostatními budovat. Je to pro mě docela nové a sá se tomu učím, ale baví mě to. Ono už je asi na čase, protože bez schopnosti se pro něco rozhodnout a nadchnout se člověku špatně žení, dělají děti, kupují takové ty větší věci jako byty nebo domy, apod. ;)

## Python komunita a Czechitas

Přijde mi úplně skvělé, když vidím, jak dokážeme třeba v Python komunitě spolupracovat napříč republikou a když si uvědomím, že to je něco, co tady nebylo, ale teď to tu je. Vybudovali jsme to. Dokázali jsme se nějak spojit, dohromady něco tvořit. Povedlo se to díky tomu, že jsme se dokázali k něčemu zavázat, něco udělat a neutekli jsme pak od toho. Třeba už jen to pořádání srazů je věc, kterou člověk jednou ze srandy a bez velkých plánů začne, ale pak si vlastně uvědomí, že to je nakonec závazek jako prase :)

Líbí se mi, jak se nám zatím daří odsouvat nějaké osobní neshody na druhou kolej a že nás spojuje nějaká společná mise. Tuším, že standardem, jak v Python komunitě řešit věci je spíš jít za tím druhým a domluvit se s ním, než jej pomlouvat za jeho zády.




