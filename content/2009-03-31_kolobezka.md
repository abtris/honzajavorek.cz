Title: Koloběžka
Date: 2009-03-31 06:10:00
Lang: cs
Tags: sport

Tak jsem přemýšlel nad tím, že bych chtěl nějak pokračovat v onom rychlém pohybu po městě i doma, ale že **s tím kolem to asi fakt nepůjde**. Nevýhody:

-   chtěl bych koupit nové kolo
-   nové drahé kolo budu mít vždy strach nechat na každém rohu
-   Česko není Finsko a nechat někde (byť zamčené) nové kolo znamená o něj přijít
-   Česko není Finsko a nechat kolo není většinou kde
-   Brno není Oulu a nemá 600 km cyklostezek :) z chodníků mě každý pošle tam, kam slunce nesvítí a na smradlavých silnicích plných aut se mi v Brně moc dny trávit nechce
-   většinou s sebou po Brně s sebou nechci mít břemeno typu „kolo“
-   kolo nejde kombinovat s MHD, což je v Brně, co se týče dopravy, velká škoda

Co s tím? Začal jsem o tom přemýšlet, **zvážil jsem různé varianty** (třeba i brusle atd.) a vyšla mi z toho prostě nejlíp **koloběžka**. Pročetl jsem si o tom diskuse a názory po Internetu a celkem jsem se pro to nadchnul. Myslím, že koloběžka Brnu sedne na takový ten můj městský pohyb mnohem více než kolo. A já nechci dělat z Brna Oulu, chci najít kompromis, chci se **adaptovat na prostředí** a nelámat něco přes koleno… A nechci se ale vzdát nápadu :) . Výhody koloběžky:

-   můžu ji mít všude u sebe a až tak nepřekáží
-   můžu s ní do MHD, do auta, …
-   můžu s ní do budov a nikdo mi ji neukradne
-   můžu s ní jezdit po chodnících a podobně, na městské povrchy je asi ideální a s kolem rychlostně přibližně srovnatelná
-   dovedu si představit, že s ní pojedu do školy, do čajovny, do kina, na pivo, z piva domů, za kamarádem, k bankomatu, na menší nákup, do menzy, … a při tom všem mi bude překážet dost málo na to, aby to převážilo zisk z rychlého pohybu
-   lépe zapadá do naší společnosti, myslím, že mohu výstředně přijet na koloběžce i na obchodní jednání (kolo by mi přišlo divné, nevím)

Prostě u nás je to **kolo fakt asi spíš na sport**. Zatím jsem si vyhlídl něco takového: [http://zlababus.googlepages.com/microwhite](http://zlababus.googlepages.com/microwhite) . Co si o tom myslíte vy?
