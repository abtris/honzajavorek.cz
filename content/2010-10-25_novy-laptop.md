Title: Nový laptop?
Date: 2010-10-25 16:08:00
Lang: cs
Tags: tech

Můj [miláček]({filename}2008-05-28_rok-inspirovan.md) se blíží ke konci své kariéry. A to jsem mu pořád nestihl vymyslet to jméno! Abych navázal na odkazovaný článek, momentálně začíná můj prompt v konzoli `vaahtera`, ale to opravdu nepoužívám k oslovení ani k volání :) . Proč ho čeká odchod do důchodu? Kdo bude jeho nástupcem?

## Život s penzistou

V tom článku *Rok inspirován* píšu o tom, jak se mi líbí a nelíbí život s mým **Dell Inspiron 6400**. Zkusím ho po 3,5 letech práce na tomhle laptopu malinko aktualizovat:

-   Ten stroj je **prostě držák**… Neměl jsem si v podstatě skoro na co stěžovat, všechno byly buď provozem nebo časem ovlivněné problémy. Většinu vážných problémů, které má, **jsem si způsobil sám** (přímo nebo nepřímo).
-   **Nedostatek výkonu** jsem zaznamenal až asi tak před půl rokem, když jsem chtěl pustit nějaký 4 GB HD film a on se sekal (chvíli mi trvalo pochopit, že to není přehrávačem, ale že mi fakt nestíhá PC :) ).
-   **Dokupoval jsem** paměti a má větší a rychlejší disk než se kterým jsem ho koupil, chtěl jsem teď kupovat baterku.

Kdybych měl důkladně shrnout hlavní důvody, proč se z něj stane penzista, bude to především celkové opotřebení jeho skořápky, klesající výkon hardware vzhledem k době a to, že přestává svou koncepcí vyhovovat:

-   **Klávesnici** jsem jednou vyčistil tak, že jsem ji vytáhl, umyl vodou, dal zpátky a zapnul PC. Ano, jsem idiot. Časem vyschla, ale F7 dodnes nefunguje a s písmenem Z je to den ode dne horší. Malé napíšu, velké s CapsLockem a Ctrl+Z nedám vůbec, takže při *Undo* musím klikat myší v menu :(
-   **Panty displeje** jsou klasika. Tady vydržely dlouho, ale už jde vidět prasklinky a *vykvajdané* jsou už dlouho.
-   **Baterka** je dead. Výdrž 30–40 minut.
-   Že má pod sebou displej smítka (viz ten starý článek), to jsem si zvykl. Čistil jsem **displej** poslední rok takovou vodičkou na čištění ksichtu a nikdy s tím nebyl problém. Nedávno se ale asi nějak dostala z displeje do spárů pod ním a ten už se z toho nějak nedokáže vzpamatovat :( . Odspoda mi mění barvy, objevují se na něm takové divné *světelné zlomy*, no fakt nevím jak to popsat, ale šíří se to. Kdo ví, třeba to ani není z toho čištění, ale spíš jo.
-   Klávesnice mi nevyhovuje konstrukcí, protože je v praxi velmi **špatně omyvatelná** a to je pro mě důležité, jelikož se mi potí ruce a potřebuji ji čistit často.
-   Barva slézá, škrábance jsou všude, prostě už to připomíná **starou šalinu** :) . Nic estetického.
-   Výkon je už bída. Hlavně to jde poznat na **Eclipse**. Dělat něco v tomhle IDE je pro mě prostě mor. Plynule jsem si na to zvykal a nevnímal to, ale nedávno mě na to upozornili borci ze sauny a já si toho začal všímat. No a fakt! Vůbec teď nechápu, jak na tom můžu pracovat :(
-   Co se týče **koncepce** toho laptopu, toužím dnes po něčem jiném. Je to velké, vydrží to málo, cestovat se s tím moc nedá… Rozepíšu se o tom víc níže.

Jak jste si asi všimli, paradoxem je, že většinu vad jsem způsobil v okamžicích, kdy jsem se o počítač staral… No, člověk se pořád učí
:) .

## Můj příští vyvolený?

Teď co bych si představoval. Koncepce je asi taková, že by to byl malý **13" laptop**, který je konstrukčně **nezničitelný** (esteticky klidně hnusný, to je mě jedno), lehký, přenosný a má velkou výdrž. Fakt velkou, aby se s ním dalo dobře **cestovat**, žádné 4 hodiny nebo něco takového, to je pořád málo (to měl kdysi ostatně už i tenhle Inspiron). Doma bych ho hodil na stůl a připojil třeba **externí LCD** (by se pořídilo časem), aby se na to dalo lépe koukat. 13" by mi na cestách na to programování stačilo. Co se výkonu týče, velké nároky nemám. Chci na tom **dělat věci do školy a pracovat, hry nehraju**, video nekóduju, CAD nespouštím. Prostě aby svižně jelo Eclipse, to mám spuštěné celý den :) .

-   13", lehký, přenosný, vysoké rozlišení, displej spíš matný, tichý
-   nezničitelná konstrukce, čím víc *3rd-world-war-ready*, tím líp
-   [velká výdrž na baterku](http://twitter.com/#!/markoph/status/28487322383)
-   x86, asi Intel, bojím se 64bit anžto to dělává problémy, ale pokroku se zřejmě nevyhnu
-   8 GB RAM (nemusí být při koupi, spíš aby byly sloty)
-   disk klasický, 7200 otáček, ale jako ono je to jedno, páč teď mám dobrý disk a ten si můžu přece nechat :)
-   disk bay je *nice to have*, ale kdyby to šlo, tak by to bylo fakt super!
-   s klávesnicí jsem hrozná konzerva, čím tradičnější rozložení tím lepší, ale asi bych si zvykl :/ mnohem důležitější je možnost ji pravidelně a efektivně čistit!
-   multimediální tlačítka spíš překážejí, pokud nejsou udělané jako u toho mého současného Inspironu… bohužel s tím se budu muset rozloučit a popravdě, raději žádná taková tlačítka než blbá a překážející
-   záruku nějakou dobrou, jsem zmlsaný DELLem :)
-   3G modem asi není třeba (můj Android Hero umí tethering), otisky prstů oželím, neoželím čtečku SD karet, USB2/3 taky asi moc neřeším (strategie *co nejvíc*), CD/DVD netřeba, mikrofon ani kameru absolutně neřeším (musí mít výstup pro mikrofon a na repro), musí mít BT, WiFi, touchpad
-   grafickou kartu neřeším – [cokoliv na čem pojede Diablo 3](http://us.blizzard.com/diablo3/faq/#2_2) :D ale asi čím méně výkonná, tím lépe, anžto si myslím, že pak spíš ušetří baterku
-   pokud bych se mohl vyhnout koupi Windows, bylo by to super, ale moc s tím nepočítám… každopádně ten laptop musí být *Ubuntu Capable* :)
-   věřím značkám DELL, IBM/Lenovo, HP; jiné bych vzal jen po přečtení 20 recenzí a na základě 5 osobních doporučení

Nějaké tipy? :D
