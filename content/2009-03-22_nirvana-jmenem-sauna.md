Title: Nirvána jménem sauna
Date: 2009-03-22 23:40:00
Lang: cs
Tags: erasmus, finsko, názory, zážitky

Saunu jsem znal už z doby před cestou do Finska, ale až tady jsem, alespoň myslím, opravdu **pronikl do jejích tajů**. Doporučuji si [přečíst článek na české Wikipedii](http://cs.wikipedia.org/wiki/Sauna). Jenže sauna není téma na článek, ale pomalu na knihu, takže snad jen pár mých vlastních postřehů…

Ve Finsku jsou myslím **3 obyvatelé na 1 saunu**. Sauny jsou prakticky v každém bytě nebo alespoň domě. Jestliže pro nás je to speciální místo, kam si zajdeme nejčastěji jednou týdně a je to vzrušující asi jako jít na bazén nebo do kina, tady se sauna chápe z hlediska běžnosti a samozřejmosti asi jako **záchod**. Taky jste na něm nazí, ale není to nic sexuálního, je to úplně normální a je úplně normální, aby byl všude dostupný a samozřejmě **zdarma**. A také je samozřejmě normální na něj často chodit.

## Voda

Od sauny, kterou lze najít třeba v [útrobách jedněch kolejí VUT](http://www.kam.vutbr.cz/default.asp?p=arma), se finská sauna liší především v jedné zásadní věci – **používá se voda**, která se háže na roztopené kameny na horní části vytápění. Je to **tak zásadní prvek sauny měnící zcela její podstatu**, že si už moc neumím představit saunu bez něj a nechápu, jak lze v suché sauně vůbec vydržet. Tajně věřím, že se mi paní u sauny na VUT podaří po návratu přemluvit, abych vodu použít mohl. Na severu Laponska jsme viděli i venkovní **kouřovou saunu**, ale ne v akci – nebyla naše.

## Ochlazování

Tady je běžné jít po sauně pod sprchu. Bazének na ochlazení jsem tu ještě tedy neviděl. Vylezete ze sauny a pustíte na sebe **ledovou vodu**. Taky se dá ochlazovat venku. Třeba v zimě není problém vyběhnout ven a skočit do půl metra sněhu (udělal jsem fakt asi 50× v životě, paráda). Vylezete-li ze sauny na mráz, vaše tělo je vyhřáté obrovskou teplotou zvenčí i zevnitř a tak se vám nic nemůže stát, i když jste **v kraťasech a tričku** (možná vám omrznou vlhké vlasy). Vyzkoušel jsem, že můžete být třeba 4–5 minut na mrazu typu –20°C, pokud jste vyhřátí ze sauny. Dávejte si **pozor na nohy** – jsou stále v kontaktu s ledovou zmrzlou zemí a proto pro ně platí jiná pravidla. Boty (alespoň nějaké plážovky) jsou velmi dobrý nápad a pokud je zrovna nemáte, hlídejte si, jestli vám šlapky náhodou **nepřimrzávají k zemi**. Pokud ano (samozřejmě stále pořádně necítíte chlad), je čas jít dovnitř. Také neskákejte do sněhu, pokud už jste nějakou dobu venku… To už jste totiž vychlazení. Do sněhu nebo pod ledovou sprchu choďte **hned po tom, co vyjdete ze sauny**. Skočíte-li do sněhu, tak se **obraťte**. Prožitek je větší. Skočíte-li například na břicho, neběhejte hned s křikem zpět, ale zkuste se ještě otočit na záda, abyste se opravdu ochladili dokonale. A hlavně **kuráž**! :) Stojí to za to.

## Zdraví

Sauna je zdravá hlavně proto, že se v ní **potíte**. V potu jsou tuny škodlivin z těla a ty jdou pryč. To je taky důvod, proč naopak **není zdravé chodit do sauny v plavkách** apod. Opravdu nemám rád, když mám být v sauně a nemůžu být nahý.

Navíc vám jdou do hlavy endorfiny a ten relax potom rozhodně není k zahození. Před saunou moc **nejezte** a asi ani moc nesportujte, protože to pak prožitek o dost snižuje. Vemte si jen nějaký toust a najezte se raději po sauně. Z vlastní zkušenosti jsem se cítil v sauně vždy líp spíš hladový než opravdu najezený. Neberte si žádné šperky ani řetízky apod., protože se rozžhaví a pak vás pálí na kůži. Nevím, jak to dělají lidi s piercingem :) . Buď je to z kovu, který špatně vodí teplo, nebo fakt nevím…

## Cyklus

Saunový cyklus tak, jak mi přijde ideální, vypadá asi takto:

-   krátká **sprcha** pokojové teploty
-   **sauna** s vysokou teplotou (délka pobytu a teplota regulovaná vodou záleží na rozpoložení člověka, jak to kdy sedne a jak je to příjemné)
-   **ledová sprcha**
-   sednout si a odpočinout si, mlčet, zahledět se do stropu a **relaxovat** (nejlepší část, opravdová nirvána)
-   až je člověku zima, **zpět** do sauny

## Tekutiny

**Dát si během relaxační části pivo** je jistě pěkný **doplněk**, ale relaxace je už tak sama o sobě nirvánou, takže to není nutnost. Doporučuji si dát pivo **po sauně, na chuť**. V sauně moc pití piva nedoporučuji, **pokud se nechcete opít**. V případě že chcete, pijte co hrdlo ráčí, ale podle rozpoložení každé pivo v sauně vynásobte dvěma až čtyřma :) . Doneste si **lahvové**, protože plechovky vás budou pálit do rtů. Do sauny si můžete donést i **teplé pivo**, protože uvnitř bude stejně dostatečně studené, ale samozřejmě pěkně vychlazené je o něčem jiném.

## Koupaliště

Na koupališti jsou přístupné velké sauny pro více lidí. Je to samozřejmě zdarma, návštěva takové sauny je něco asi stejně normálního jako když vylezete z bazénu a jdete se opláchnout do sprchy. Většinou natrefíte na z poloviny plnou saunu, kde **jeden z Finů sedí u kamínek s vodou a přikládá**. Vzhledem k tempu a množství přihazované vody Finy jsem vždy už po pár minutách zůstal z naší party v takové sauně sám :D .

## Zahraniční studenti

Tady si dovolím zase **pomlouvat** :P . Někteří mají panickou hrůzu z nahoty a to i v rámci jednoho pohlaví, takže chodí i do sauny **v plavkách** (blee…). Většina lidí tady moc neodpovídá v preferencích **mému teplotnímu standardu**, takže když jsem s někým jiným v sauně, nadává mi, že moc „topím“ a já se zase cítím bídně, protože jsem tam 30 minut a pořád nic necítím.

Do sauny **můžete normálně jít i s holkama**, ale je pak jasné, že v plavkách. Jak jsem napsal, nemám rád saunu v plavkách a mám rád vysoké teploty (které pro něžné pohlaví nejsou vysoké, ale ohromně vysoké), takže z mého pohledu **není při saunování s dívkami o co stát** ;) :P . Jinak pokud jste četli tu odkazovanou Wikipedii, je tam oddíl [Sauna a sex](http://cs.wikipedia.org/wiki/Sauna#Sauna_a_sex). Diskutoval jsem to s ostatními, ale dostalo se mi odpovědi, že **není vůbec problém se v sauně milovat**. Finové by to asi nedělali, ale pokud vám nevadí, že budete barbarští k severským zvykům, můžete si tedy v sauně pravděpodobně užít i bez ohledu na varování z české Wikipedii. Ono, sauna je asi jediné místo na Otokylä, kde můžete mít **relativní soukromí**, takže to asi i chápu. Já takové vzpírání se duchu sauny naštěstí řešit nemusím
:) .

Finové topí asi jako já, takže s Finy mě to v sauně baví :) . Navíc se v ní méně kočkujou, dodržují saunový cyklus, jsou takoví zrelaxovanější, soustředěnější a nemají problémy s nahotou. **Nejrač jsem ale stejně v sauně sám.** Možná z toho dělám vědu, ale já se opravdu jedině tak umím pořádně uvolnit a zrelaxovat. Klidně bych se odvážil říct, že než jsem přišel na tohle, saunování byl ztracený čas. Prostě ten pocit… No sto a jedna :) .

## Moje chvilka oddechu

Ze solidarity k druhým ale i kvůli rozjímání a relaxaci jsem začal chodit do sauny **v jiné časy než ostatní**. Vodou si šteluji astronomickou teplotu tak jak chci, s nikým nemluvím, přemýšlím, rozjímám. Relaxační fáze mohu mít dlouhé jak chci a soustředit se mohu jen na ticho a krásu světa. Co se týče docházky, myslím že zrovna tento týden jsem **neměl jedinou absenci**. Kromě pondělí, kdy se sauny čistí, jsem se saunoval každý den.
