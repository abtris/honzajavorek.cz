Title: Tři roky Pyvo + BRUG
Date: 2014-04-26 14:57:17

*Varování: Tento článek obsahuje mnohokrát slovo radost.*

Prý už jsem dlouho nic nenapsal na blog. Teď mě napadlo, co bych sem mohl napsat, ale nevím, jestli to není nějaká sebechvála nebo něco. Jenže z toho **mám takovou radost, že se prostě neudržím**. Berte to třeba jako pozvánku na další [Pyvo + BRUG](http://lanyrd.com/series/brno-pyvo/).

Ve čtvrtek proběhlo další brněnské Pyvo + BRUG, tentokrát s podtitulem "překladačové". Překladače a vše kolem mám rád, takže jsem to téma měl v záloze už dlouho a těšil jsem se na něj, ale **myslel jsem si, že nikoho dalšího to zase až tak moc nezajímá**, tak jsem se do toho nehrnul. Teď v dubnu jsem se odvážil a přichystali jsme to. Napsal jsem vytipovaným speakerům a kupodivu měli nakonec všichni čas a odvahu dorazit, byť dva byli až z nějaké větší vesnice u Dobrovíze nebo odkud... Organizace proběhla celkem bez zaváhání - jediné problémy, které jsme řešili, byly čeština versus angličtina a natáčení videa, což už je takový náš folklór, takže to neberu jako nic vážného. Na programu byly tři přednášky a jeden lightning talk:

- **[David Majda](http://majda.cz/)** ([SUSE Linux](https://www.suse.com/cs-cz/)): [PEG.js](http://pegjs.majda.cz/), Parser Generator for JavaScript
- **[Petr Zemek](http://www.fit.vutbr.cz/~izemek/)** ([FIT VUT](http://www.fit.vutbr.cz/) + [AVG](http://www.avg.com/cz-cs/)): [Zpětný překlad - jak z binárky dostat zdroják](http://www.superlectures.com/barcampbrno2013/od-hamburgeru-ke-krave-aneb-jak-z-binarky-ziskat-zdrojak)
- **[Zdeněk Němec](http://zdne.org/)** ([Apiary](http://apiary.io/)): Jak jsem vyráběl [Snowcrash](https://github.com/apiaryio/snowcrash)
- **[Petr Viktorin](http://encukou.cz/)** ([Red Hat](http://www.redhat.com/)): [import ast](https://docs.python.org/3.5/library/ast.html)

**Přišlo opět kolem 30 lidí**, což se stává na brněnském Pyvu + BRUG velice příjemným standardem. Už na Vánoce mě překvapilo, že účast byla tak velká, že jsme si skoro neměli kam sednout - a to jsem si myslel, že tam přijdeme, jako každoročně, plus mínus tři. Vtipné je, že na Facebooku se nakliká deset lidí a jinde ještě méně, ale nakonec stejně přijde kolem třiceti a někdy si už skoro ani není kam sedat. Mám z toho opravdu radost. **Mám radost z toho, že se nemusím dívat nikam na sociální sítě, že je mi jedno kolik se tam ve výsledku nakliká lidí - můžu se totiž spolehnout na tu naši brněnskou komunitu.** Můžu jim věřit, že přijdou.

<blockquote class="twitter-tweet" lang="cs"><p>Kdysi jsem se bal, ze mi <a href="https://twitter.com/naPyvo">@naPyvo</a> prijde 30 lidi. Ted se pravidelne bojim, ze jich 30 neprijde. A ono prijde, i kdyz se nenaklikaji na FB :)</p>&mdash; Honza Javorek (@honzajavorek) <a href="https://twitter.com/honzajavorek/statuses/459460558715367424">April 24, 2014</a></blockquote>

No a teď ohlasy. Z těch mám fakt radost. Vůbec jsem to nečekal, ale každý další e-mail nebo poznámka od lidí je dílkem do skládačky, která mi naznačuje, že se tenhle sraz asi opravdu povedl :)

<blockquote><p>
Super meetup včera. Díky za pozvání! Fakt jsem si to užil. Myslím, že to byla povedená akce!<br>
-- Zdeněk Němec
</p></blockquote>

<blockquote><p>
Hodně dobrá skladba přednášek, opravdu zajímaví lidé!<br>
-- návštěvník, možná Věroš, ale nevím
</p></blockquote>

<blockquote><p>
Ten Zdeněk, to je hrozně sympatický člověk. A ta angličtina! Tu měl snad lepší než češtinu :)<br>
-- volný přepis toho, co řekli dva účastníci nezávisle na sobě
</p></blockquote>

<blockquote><p>
Dneska byly fakt dobré přednášky!<br>
-- Honza Liška, který si jinak moc v Pyvech s hutnými přednáškami nelibuje
</p></blockquote>

<blockquote><p>
Jinak setkání bylo fajn - jestli to podobně probíhá vždycky, pražáci vám můžou skoro závidět :-)<br>
-- David Majda
</p></blockquote>

Výrok Davida samozřejmě předám [kanceláři pro dohnání Prahy](http://www.zitbrno.cz/tag/kancelar-pro-dohnani-prahy)... No a při přednáškách se všichni soustředili, po nich mělo hodně lidí mělo dotazy... Paráda. **Asi to ty lidi fakt zajímalo a bavilo!**

Když mi David Majda říkal, jak ho překvapil zájem a erudovanost zdejšího publika, tak jsem zamachroval, že **na [FIT VUT](http://www.fit.vutbr.cz/) nikdo neudělá ani bakaláře bez toho, že by si napsal překladač**. Když si k tomu uvědomím, jak velký důraz dávají na teorii informatiky (která má s překladači hodně společného) na [FI MU](http://www.fi.muni.cz/), možná to leccos vysvětluje :)

**No a teď proč jsem to celé sepsal?** Myslím si, že bude dobře, když zase trochu upustím do světa, jak je to naše Pyvo + BRUG úžasné a jak se nám daří. Návštěvníci totiž mají většinou plné ruce práce s nějakým krýglem či borščem a baví se mezi sebou, takže pak nesdílejí na internety ony nadšené reakce a chybí nám PR. No a mým povoláním je *maskot brněnské Python scény*, takže to PR musím nějak nahnat :P

<blockquote class="twitter-tweet" lang="cs"><p>Na brnenskem <a href="https://twitter.com/naPyvo">@naPyvo</a>. Zatim velmi zajimava prednaska o reverznim inzenyrstvi a dekompilaci.</p>&mdash; Tomáš Raděj (@tomasradej) <a href="https://twitter.com/tomasradej/statuses/459396767268995072">April 24, 2014</a></blockquote>

Čest těm, kdož to neflákají ↑

Jenže PR je jenom záminka. Tím hlavním důvodem, proč jsem tohle sepsal, stejně je moje **ohromná radost**, kterou jsem musel někam vyventilovat :) **Děkuji všem, kdo na sraz chodíte, kdo přednášíte, kdo pokládáte dotazy, pijete pivo, kdo tvoříte tu naši pěknou brněnskou Python a Ruby komunitu.** Děkuji [Koločavě](http://www.kolocava.com/), že jsme u ní našli takové pěkné útočiště, že nám to pivo čepují, že nám nosí boršče a připravují židličky a plátno. Je to mimochodem moc fajn hospoda, v ukrajinském stylu - to je teď prý in, jsem četl ve zprávách. A navíc je nekuřácká!

**26. dubna 2011, což je přesně před třemi lety, se konalo první brněnské Pyvo.** Bohužel jsem si to spočítal až teď, takže jsme to na čtvrtečním srazu neřekli a ani to nijak zvlášť neoslavili, ale stejně to neumenší mou radost. Bylo to 28. setkání, pokud počítám [záznamy v archivu](http://lanyrd.com/series/brno-pyvo/) dobře, takže si říkám, že bychom si to mohli vynahradit třeba na nějaké kulaté číslo - 32 nebo tak něco. Uvidíme ;)

Pár věcí na závěr:

- **Organizace brněnského Pyva + BRUG je veřejná** - naši diskusi najdete [zde](https://groups.google.com/forum/#!forum/brno-pyvo) a můžete se volně zapojit. Naše Trello je také veřejné, [zde](https://trello.com/b/xiajIREV/brno-rutina-ka-deho-srazu). Můžete se inspirovat při organizaci vašeho srazu.
- Začali jsme konečně zpracovávat **videa ze starých srazů**. Snažíme se je doplňovat [do archivu na Lanyrd](http://lanyrd.com/series/brno-pyvo/) a oznamovat je na Facebook stránkách historických srazů, ale hlavně je najdete **[na našem YouTube kanálu](https://www.youtube.com/channel/UCzE1AyBbdp8_fbDvnrW5GgA)**. Podobu videí stále ladíme, takže pokud máte připomínky, napište nám je.

No a to je pro dnešek vše. [Sbohem a dík za všechny Pyva!](https://cs.wikipedia.org/wiki/Sbohem,_a_d%C3%ADky_za_ryby)
