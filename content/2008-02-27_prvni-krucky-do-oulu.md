Title: První krůčky do Oulu
Date: 2008-02-27 23:39:00
Lang: cs
Tags: erasmus, škola

Tak jsem se rozhodl **začít něco dělat** ve své věci studia v zahraničí :) . Postupně se s vámi hodlám dělit o vše, co dělám, aby to mohlo být návodem pro druhé. Z informací nalezených na internetu jsem vysledoval, že dost lidí, kteří jedou na Erasmus, si o tom píšou blog. Také jsem ale vysledoval, že začínají nejlépe příjezdem do země – všichni však víme, že **bez předehry** to prostě není ono, takže se to posnažím napravit. A ještě něco – aby moje návody jednou někdo našel, musím tady Googlu nechat pár klíčových slov – třeba **Finsko**, **Oulu**, **nahý Vojta Kotek**, **Erasmus**, …!

![obrázek]({static}/images/48.jpg)

## Erasmus v Oulu a kde o něm píšou

**Hledal jsem** samozřejmě na internetu něco, co by mě mohlo obohatit. Když pominu věci jako [Finsko na Wikipedii](http://cs.wikipedia.org/wiki/Finsko), našel jsem třeba [Finčech](http://fincech.wz.cz/), který se jistě bude jednou hodit. Po večerech si pak mohu číst [Tři v Oulu](http://mikamara.bloguje.cz/), [Finský blog](http://ludmilaxf.bloguje.cz/) nebo [blog z Helsinek](http://helsinky.blog.cz/).

## Výpisky

Po informačním obohacení z blogů a encyklopedií jsem se jal **vytvořit si výpisky** ze zkušeností předešlých studentů. Na univerzitním webu máme [databázi zkušeností bývalých erasmáků](http://www.vutbr.cz/index.php?page=vvz_index&wapp=portal&parent=0&tail=&lang=0). Prošel jsem si všechny, kteří jeli do Oulu, a sjednotil a posbíral do hromádky poznámek. Později ji budu doplňovat a upravovat, leštit do použitelné podoby.

## Univerzita v Oulu

OAMK má **moc pěkný a po technologické stránce na první pohled perfektně vybavený web**. Stránky fakulty, jež bude obohacena mou návštěvou, [jsou zde](http://www.oamk.fi/tekniikka/english/). Co jsem si tak všiml, geniální vlastností drtivé většiny finských stránek je jejich **dostupnost v angličtině**. A to prosím prakticky *kompletní* – žádná maketa cizojazyčné verze, jaká je mnohokrát k vidění v českých hájích, luzích a na paloucích.

Našel jsem si tedy stránky fakulty a jednoduše se nechal vést [odkazy pro studenty ze zahraničí](http://www.oamk.fi/tekniikka/english/international/incoming_students/). Následně jsem byl ohromen zjištěním, že Oulu zahraniční studenty vyloženě **zahrnuje přátelsky nakloněnými webíky**. Například [aplikace na hledání kurzů](http://www.oamk.fi/english/ects/2007-2008/) se spoustou informací o ECTS nebo [stránky s povídáním a informacemi o celém Oulu a celé univerzitě](http://www.oamk.fi/english/nettutor/). Nechybí třeba ani [RSS novinek fakulty](http://www.oamk.fi/tekniikka/english/ajankohtaista/?rssohje=1) (v angličtině), které jsem si okamžitě přidal do čtečky k asi pěti zdrojům fakultních a studentských novinek své brněnské školy. V aktualitách jsem se zpětně dověděl, že [Oulu University of Applied Sciences](http://www.oamk.fi/) se [jmenovalo oficiálně jinak](http://www.oamk.fi/ajankohtaista/?kieli=en&ak_osio=uutisjuttu&kid=10&id=3609). To vysvětluje nejednotnost v zápiscích minulých studentů.

## Kontaktáž

![obrázek]({static}/images/49.jpg){: .left } A je to tady, dámové a pány. Fakulta má dva mezinárodní koordinátory, dle zápisků předešlých erasmáků již několik let tytéž. Je to [Katja Kurasto](http://www.oamk.fi/utils/hkorttilinkki_new.php?ikkunassa=1&lyhenne=otek&sukunimi=Kurasto&etunimi=Katja&kieli=en)
a [Matti Alila](http://www.oamk.fi/utils/hkorttilinkki_new.php?ikkunassa=1&lyhenne=otek&sukunimi=Alila&etunimi=Matti&kieli=en). Matti sice vypadá docela jako sympaťák, ale řekl jsem si, že chlapů už mám kolem sebe dost a **navíc se Katja na fotce hezky směje** – mou vyvolenou se tedy stane ona :P . Napsal jsem e-mail s předmětem *Just another Erasmus exchange student (summer 2009)* a teď už se jen těším na odpověď :) .
