Title: Formuláře a cesta. Oulu se blíží!
Date: 2008-11-18 19:05:00
Tags: erasmus, škola

Moje frekvence vydávání článků na blogu se blíží samopalové kadenci [markophova blogu](http://blog.markoph.net/). Zeje to tu prázdnotou, sem tam akorát přihodím nějaký ten [odpad]({filename}2008-11-05_zajimave-citace-a-utrzky.md), aby bylo vidět, že mě nadobro neunesli [teoretičtí fyzikové](http://www.csfd.cz/film/234260-big-bang-theory-the/), že žiju. Nedá se nic dělat, v těchto měsících jsou články méně časté a trochu delší.

Konec října, termín pro *application* na můj půlrok strávený ve Finsku, už dávno v kalendáři zmizel pod náporem dalších dní. Jak se to má s Finskem? Dá se říci, že jsem vše stihl, vše zařídil a teď nakupuju věci na polární výpravu, sháním jízdenky, zjišťuji podrobnosti. A čekají mě zkoušky. Uff…

## Papír sem, papír tam, co já s ním jen udělám

Připadal jsem si trochu jako hlavní hrdina ve filmu [L'Auberge espagnole](http://www.csfd.cz/film/34162-auberge-espagnole-l/), který taky běhal po úřadech a sháněl dokumenty pro Erasmus. Nevadí, že neumíte francouzsky, myslím že sdělení scény je jasné :D

<iframe width="560" height="315" src="https://www.youtube.com/embed/9ZA8sVgXJuw" frameborder="0" allowfullscreen></iframe>

Ale ne, tak hrozné to nebylo. Na webu OAMK je pěkný [průvodce pro exchange studenty](http://www.oamk.fi/english/exchange_opportunities/ects/). Dá se tam najít i [odkaz na formuláře](http://www.oamk.fi/english/exchange_opportunities/student_exchange/incoming_students/exchange_applications/) potřebné pro *application*. Světe div se, jsou asi tři.

Potřebujete formulář, na základě kterého vám možná dají **ubytování na kolejích**. Na něm mě rozesmály 2 věci. Jako první otázka, zda jsem *Night crawler (goes to bed late, sleeps long)* nebo *Early bird (goes to bed early, wakes up early)*. Pod tím hned další rozhodování – *Book worm (studies hard, parties less)* nebo *Party animal (concentrates more on the fun side of student life)*? Zaškrtl jsem Night crawler a Party animal. Co se týče toho chození spát, nevadí mi v podstatě ani jedno, dříve jsem dobrovolně vstával každý den ve čtyři hodiny ráno, jenže… tohle není kompatibilní s kolejním životem a tou následující volbou :D . Druhá věc, jež mě na dotazníku pobavila byly kolonky *EXACT date of arrival/departure* a taky *Estimated TIME of arrival*. Jak mám vědět kdy přijedu? A v kolik hodin? :D Tipnul jsem si nějaká data a spoléhal se na to, že to nebudou moc hrotit, stejně se tam koleje platí měsíčně, ne denní sazbou jako u nás. A do *time* jsem napsal *evening*.

Malá poznámka o **semestru**. Ten je od ledna do konce dubna. Koleje jsem si dal do konce května, aby zbyl čas na nějaké to projetí Finska. Ostatně, odjet dřív můžu kdykoliv, prodlužování je na obtíž. Začátek semestru mě vyděsil více. Máme zkouškové v lednu, kdy budu dělat zkoušky?

> Dobrý den, máte pravdu, že tuto otázku řeší studenti každoročně, učitelé o problému vědí a jsou přístupní domluvě o dřívějším vyzkoušení. Od studentů se naopak očekává, že na zkoušku přijdou řádně připraveni a nebudou učitele uvádět do rozpaků co se studentem, který moc neumí, ale potřebuje vyjet… (píšu to proto, že se takové věci stávají a je velice nepříjemné je řešit – ale to jistě nebude Váš případ :-) ). Takže hlavu vzhůru a s chutí do plánování cesty. Pokud by se vyskytly nějaké nejasnosti či komplikace, dejte vědět.

Takže prosinec bude ještě velmi zajímavý měsíc…

**Learning Agreement (LA)** je velmi důležitý dokument, kde máte všechny předměty, jež budete studovat. Doznává často velkých změn po příjezdu a i Matti naznačoval, že to „ještě nějak vymyslíme“. Předměty mají sice na webu, ale když si je zapíšete, koordinátor vám stejně odpoví, že tam není nabídka moc aktuální a pošle vám nějaký `doc`, v lepším případě `pdf`, se seznamem předmětů. No, byl jsem rád, že jedu jen sbírat kredity, protože nabídka tedy nebyla nějaká hvězdná. Zkusil jsem vytipovat nejvíce flákací předměty a zapsal jsem si:

-   XML
-   Finnish Survival Course (já vím, že jsem psal, že nebude, ale v tom PDF byl :D )
-   English Language and Intercultural Skills (popis zněl jako by se sešli zahraniční studenti a povídali si :)) )
-   Project Management

Všechno za 3 ECTS, dohromady 12. Na naší škole bych si zapsal 2 předměty a měl bych svých vytoužených 11 kreditů hned :) . Ale co, snad jsem vybral dobře a bude to ulejvárna. A když něco z toho nebude otevřeno, snad si zapíšu jinou.

**Student Application Form** je papír, kde nalepíte fotku, napíšete jméno, datum narození, míry, velikost ponožek a větu o tom, jak moc vás láká Finsko a že víte že sauna je jejich vynález.

Popravdě, než si sjednáte cestovní pojištění, než zjistíte od Mattiho kdy začíná a končí semestr (v anglické části webu to nebylo), než vyberete ty správné předměty… je najednou konec října a vy lítáte po kopírkách, tiskárnách a zahraničním oddelení, abyste i přesto, že je v úterý státní svátek (a v pondělí tedy pro běžné zaměstnance volno, i když vy máte třeba cvika) doručili papíry včas do školy, tam to podepsali a orazítkovali (což trvá déle než všechno ostatní) a vy to mohli poslat. Jak je u mě zvykem, odesílal jsem vše relativně **na poslední chvíli** (netuším, jak chodí pošta do Finska, ale jeden den to asi nebude), průvodní dopis jsem napsal rukou fixem na celkem čistý papír. No, díky dobré radě mé geniální koordinátorky Studené jsem **byl přijat** i tak – poslal jsem vše nascanované mailem ještě před koncem října a Matti mi napsal, že je to OK ;) .

Ještě bych měl asi někdy napsat Studené, jestli není náhodou něco třeba, ale mám dojem, že to mám udělat **až mi přijde papírová odpověď** ze země tisíce jezer.

## Nějaké ty formalitky navíc

Dokumenty nejsou všechno, co je třeba. Uvědomil jsem si, že je dobrý nápad nekupovat si na příští rok roční studentskou **šalinkartu** na MHD. Nebo že bych měl pár dní po Silvestrovské párty udělat **daňové přiznání**, protože posílat něco na české úřady přes poštovní schránku v Oulu se mi asi moc nechce. Bez ohledu na to, že tam nebudou mít asi ty samé formuláře k dostání ;) . A prý je taky dobrý nápad udělat někomu z rodiny plnou moc, aby za mě mohl jednat, kdyby se něco pokazilo a já byl fuč… Chjo. Taky si říkám, že bych měl konečně vyzvednout tu novou nálepku na ISIC. Jenže když oni mají na tom studijním oddělení tak geniální otvírací dobu…

<table>
    <tr>
        <th>Po</th><td>8:00–11:00</td>
    </tr>
    <tr>
        <th>St</th><td>8:00–11:00, 13:00–14:30</td>
    </tr>
    <tr>
        <th>Pá</th><td>8:00–11:00</td>
    </tr>
</table>

## Cestujemééé

Cesta. To je další oříšek. Ptal jsem se kamarádky, která byla nedávno v Oulu, jak se tam nejlépe dostat. No že prý stopem, jinak neví. Fajn, řekl jsem si že to zkusím letadlem. Ale to hledání letenek, zkoumání 10 středoevropských letišť, odkud by to mohlo být levné, zkoumání poplatků, akcí, … To mě prostě nebaví. Letenky jsou věda a možná si musím nejdřív nabít rypák, abych byl ochoten tohle protrpět. Po pár dotazech na vyhledávače letenek jsem skončil u 4–6 000 Kč za letenku jen do Helsinek a to se mi nelíbilo. Navíc, nikdy jsem sice neleťel letadlem, ale přišlo mi to málo dobrodružné.

Našel jsem autobus z Brna/Prahy do Helsinek. Rozhodl jsem se jet z Prahy, protože se možná domluvím se svou tamější rodinou a třeba ještě něco před odjezdem podnikneme (třeba dlouhou pětidenní rozlučku \>:) ). Každopádně, i kdyby ne, je levnější jet tento kus cesty s SA. Jinak v tom [transevropském busu](http://www.bohemianlines.cz/jizdnirady/finsko.aspx) nemusím řešit trajekty a nic takového, je to už v jízdence. Autobus staví nějakou chvíli ve Stockholmu a z Helsinek pojedu do Oulu vlakem, takže tam budu mít taky nějakou hodinu čas. Bohužel ne více, ale třeba si to vynahradím po cestě zpět (lze si i připlatit 200 Kč za to, že člověk zůstane po cestě jeden den ve Stockholmu a pak pokračuje). Jízdenka vychází na něco přes 2 000 korun, startuje se někdy v **pondělí 12. 1.** odpoledne (záleží jestli z Brna nebo z Prahy) a v Helsinkách je utahaný človíček ve středu ráno. Tam bych měl [najít vlak do Oulu](http://www.vr.fi/heo/index.html), zaplatit a jet dalších 9 hodin! Už se těším :D .

![obrázek]({filename}/images/92.jpg){: .right }Vlastně pojedu tři dny (do Oulu dorazím kolem osmé večer), tramvají, autobusem, lodí a vlakem. Všichni mi říkají, že jsem blázen, ale já přeci potřebuji nějaký důvod, proč si dát příště tu práci s hledáním letenek. A taky jsem si tu cestu chtěl užít, něco vidět, jet trajektem, projít se po Stockholmu nebo Helsinkách \>:) . Vlak na konci bude už taková sranda. Sice může jet i 7 hodin, ale to je potom za 66 €. Ten devítihodinový je za 33 €, což považuji za podstatný rozdíl a ty dvě hodiny navíc už mě nezabijou. Vtipné je, že to jsou skoro všechno Pendolina :) . U nás jsem jím ještě nejel, takže si ho užiju jak sviští finskými lesy.

Celá cesta do Oulu by měla vyjít na **méně než 3500 Kč**. Možná namítnete, že letenka by se dala po měsíci hledání najít za podobnou cenu, ale letenky jsou jen do Helsinek. Tohle je až do Oulu :P .

## Shon po vybavení

Až teď nějak postupně se začínám vybavovat na cestu, na pobyt v dvaceti až čtyřicetistupňových mrazech. Sháním bundu, rozpadají se mi trošku boty, termoprádlo možná taky není špatný tip… No a kde na to má člověk brát? Ještě jsem si chtěl koupit foťák. Aspoň že
ten [otvírák](http://cucuzuzu.blogspot.com/2008/08/moje-dnen-veee.html) na konzervy už mám.
