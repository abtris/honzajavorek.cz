Title: Čištění přehřívaného notebooku
Date: 2014-06-14 22:17:27
Lang: cs

Už druhý člověk se mě ptal na zkušenosti s čištěním notebooku, takže to zkusím sepsat. A tentokrát snad opravdu stručně. Vlastním [HP EliteBook 8440p](https://www.google.cz/search?q=elitebook+8440p&hs=IHu&channel=fs&tbm=isch&tbo=u), což je celkově moc fajn stroj, na který si rozhodně nijak nestěžuji. Má přesně dvě nevýhody:

- gumové nožičky vespod z něj odpadávají i po desetinásobném přilepení sekunďákem
- po čase se začal dost slušně přehřívat

Podle ohlasů od jiných lidí ani v jenom z těch problémů nejsem sám. Nožičky jsou holt špatně vymyšlené - sice je fajn, že umožňují průchod vzduchu pod počítačem (byť efekt je vzhledem k druhému bodu diskutabilní...), ale realizace je prostě na facku, nedrží tam. A když už si po měsíci s přilepenýma držícíma nožičkama myslíte, že jste na to přišli, stačí jednou někam cestovat a zkusit počítač narvat do obalu v plnějším batohu... a zase jednu upadnutou nosím v peněžence.

Přehřívání je ovšem větší problém. Zhoršovalo se to časem - jestli jsem se ze začátku bál překódovávat videa, aby mi zničeho nic počítač "nezhasl", tak ke konci už jsem měl strach pomalu spustit Firefox. Pokud bylo venku horko, bylo to zabité úplně. Pomáhalo trochu podložit noťas zezadu Kindlem (v obalu!), ale i tak, nic moc.

S [novou prací](http://apiary.io/company#team) přišly nové nároky na výkon počítače a tak jsem se jal to nějak řešit. Postup byl asi takovýto:

1. Zkusil jsem noťas (po vytažení z elektřiny a vyjmutí baterky) rozebrat kam až to tak zhruba šlo bez větší námahy. Pozor - pokud máte noťas ještě v záruce, tímto o ni s největší pravdepodobností přijdete.
2. Vyfoukal jsem ho, vyčistil zběžně štětečkem, kartáčkem, prostě jsem se ho snažil povrchově zbavit prachu.
3. Složil jsem to zpět a provozoval. A přišel jsem na to, že to pomohlo jen zlehounka a že se to stejně zase zhoršovalo.
4. Našel jsem [servis v Brně](http://servisvbrne.cz/), který dělá čištění noťasů. Je sice v Líšni, což je skoro jako kdyby byl v [Adamově](http://www.zitbrno.cz/hlavni-clanek/jedenact-veci-ktere-by-krnaci-meli-vedet-o-adamove), ale řekl jsem si, že to zkusím. Přece jenom je v Líšni na Jírově zrovna to [brněnské metro](http://jizdnirady.idnes.cz/info/C3_2/S12080001.htm) a na metro já si musím zvykat.
5. Na počkání (zhruba hodina, můžete si mezitím zajít do [Mariánského údolí](https://cs.wikipedia.org/wiki/Mari%C3%A1nsk%C3%A9_%C3%BAdol%C3%AD_%28Brno%29)) vám ho tam vyčistí. Vymění i nějaké teplovodivé pasty a případně modifikují chladící systém, je-li to třeba. Nevím co jsou teplovodivé pasty, ale prý je vyměnili. Do mailu psali, že cena se odvíjí od typu konstrukce a začíná na 680 Kč, na webu mají [ceník](http://servisvbrne.cz/ceny-oprav-brno-24.html) zase s trochu jinými čísly. Já už nevím kolik jsem platil přesně, bylo to tuším kolem litru. Hledat se mi to nechce a osobně to moc neřeším, vím že mi to rozhodně stálo za to.
6. Dostal jsem slevové kuponky na příští čištění (asi je donesu na příští [Pyvo](http://brno.pyvo.cz) a rozdám).
7. Notebook jede od té doby jako namydlený blesk, ani jednou se mi nepřehřál (pravda, video jsem kódovat nezkoušel, ale ty 30°C vedra dal v pohodě). Občas si jen tak trochu zafuní, ale mnohdy nevydává vůbec žádný zvuk (!), což se mi předtím snad ani moc nedělo...

Protože poslední dobou na blogu flákám obrázky, vyfotil jsem vám aspoň ty kuponky:

![Slevové kupony]({static}/images/kupony.jpg)

Jestli je chcete, tak jak už jsem psal výše - přijďte na další Pyvo (brněnské, pochopitelně). Tak a to je vše. Teď už to nikomu nebudu muset sepisovat do zpráv. Jo a jestli vám to přijde jako reklama na ten servis, tak sorry - nic za tento článek nemám a odvedli prostě dobrou práci.


