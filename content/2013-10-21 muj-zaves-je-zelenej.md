Title: Můj závěs je zelenej
Date: 2013-10-21 11:11:33

Ne že by to někoho zajímalo, ale **můj závěs je zelenej**. Pro jistotu jsem vám ho vyfotil, abyste mi věřili.

![závěs]({filename}/images/zaves.jpg)

A kromě závěsu bude **zelenej i můj hlas**. Teda ne že bych si prolil hrdlo pepermintkou a pak se snažil zpívat, popřípadě rapovat, spíš takový ten hlas volební. Já stejně na rap moc nejsem, v tomhle se docela shoduju s Brucem Willisem.

<iframe width="560" height="315" src="//www.youtube.com/embed/aR0M6mCVRZQ?rel=0" frameborder="0" allowfullscreen></iframe>

Proč bude můj hlas zelenej a ne třeba modrej nebo červenej? Samozřejmě hlavně kvůli tomu, aby mi v pokoji ladil k tomu závěsu, ale svou roli hrála ještě spousta malých detailů:

- **Nevolit nikoho, kdo už neprokázal nějaké kvality na nižších úrovních politiky.** Nikoho, kdo vznikl před týdnem, kdo nebyl na žádné radnici, zastupitelstvu, kdo neprověřil svou existenci a své "dobré úmysly". Když to dovedu do extrému, je podle mě v tomto směru rozumější volbou KSČM než minule VV či letos ANO, protože od těch naprosto přesně vím, co mohu čekat. Tedy snáze pochopím člověka, který volí KSČM, než toho, jenž si vybere ANO. Analogie: Jde po ulici člověk a zeptá se vás, jestli mu půjčíte mobil. Ať už vypadá slušně nebo ne, ať má pleť jakou chce nebo ať je to třeba pankáč nebo kravaták, nic to neříká o tom, jestli vám s tím mobilem uteče. Jediné, na co se můžete spolehnout, je nějaká zkušenost s ním - pokud jste mu jej už v minulosti půjčili a on s ním utekl/neutekl, nebo jej odřel, trošku rozbil... na základě toho je možnost rozhodnout se, jestli mu ho půjčit zas. Nebo jestli mu třeba půjčit svoje auto. No a já mám prostě pravidlo, že nepůjčuju auto (poslaneckou sněmovnu) lidem, o kterých ani nevím, jestli bych jim půjčil ten mobil a co by s ním vlastně udělali bez ohledu na to, co proklamují předem. To je celé. Věřím, že si tímto pravidlem ušetřím mnoho trhání vlasů po volbách (zdravím Véčkaře).
- **Nevolím podnikatelské projekty**, natož ty, které smrdí oligarchií. Nevolil jsem VV, nevolím ANO. Navíc, volby od voleb přituhuje - minule působilo celkem strašidelně, že jde s vlastní stranou do politiky někdo, kdo má i bezpečnostní firmu, dneska se bavíme o Babišovi, který vlastní půlku potravinářství u nás a několik médií. Nevolím na základě líbivých billboardů stranu bez programu, minulosti a tak dále - nenechám se lacině koupit, nejsem MAFRA. [Tohle](https://www.youtube.com/watch?feature=player_embedded&v=MrqqXehs-mU) jsem nevydržel sledovat déle, než několik minut.
- **Nechci volit ODS a ČSSD.** Obé mi přijde, především na regionální úrovni, jako jedna mafiánská pakáž - Brno tomu budiž smutným příkladem. Ne, ani Pospíšil [není tak čistý, jak se prezentuje](https://cs.wikipedia.org/wiki/Ji%C5%99%C3%AD_Posp%C3%AD%C5%A1il#Kontroverze). Přeji ODS facku, kterou dostane oním (dalším) tragickým volebním výsledkem. A podobnou facku bych přál i ČSSD.
- **Nevolím mocenské projekty**, jakým je SPOZ a jakým může skrytě být i ANO. Nebojím se až tak populistického Úsvitu, protože za ním nevidím ono mrazivé mocenské pozadí, avšak úplně klidný nejsem - pokud by se Úsvit dostal do sněmovny, tak podle mě někomu poslouží jako banda užitečných blbců, což může být také nebezpečné. No a Hlavu vzhůru... škoda slov. I když - docela by mě třeba zajímalo, [kde vzali peníze na tolik billboardů](http://www.bloc.cz/bloccz/art_384/sup-po-pravici-sup-po-levici.aspx).
- **Nevolím očividné podvodníky a lháře**, jakými jsou po celou dobu SPOZ a jakými je i sám Zeman. Nemám rád, jak stále balancují na hraně pomyslného fair play a všechno jim to prochází. Když přidám špetku emocí: Nechť zhynou v hnoji někde pod pěti procenty a ať už je nikdy nevidíme, hlavně ne ve vládě. Už nechci další závany opoziční smlouvy. Bohužel i pod pěti procenty dosáhnou na příspěvky pro stranu, takže jejich billboardy asi ještě uvidíme. Mimochodem, Babiš je taky podvodník, jak stále tutlá [svou minulost v Stb](http://www.sme.sk/c/6975601/upn-babis-donasal-estebakom.html).
- **Programově a názorově** se neshoduji s ČSSD ani KSČM. Byť jinak vypadají volitelně, nepřekousnu u KDU-ČSL jejich názory na rodinu, sex, potraty, homosexuály, apod. Je mi líto.
- Nemít zelený závěs, **zřejmě bych dal svůj hlas TOP09** a pořádně bych promyslel, koho zakroužkovat. Programově jsou mi blízcí, ale ve svém vládním angažmá toho dost pokazili (třeba na MPSV... nebo Ministerstvo kultury). Navíc se mi zdá, že i v TOP09 mnohdy tahá za nitky i někdo jiný, než jen hlasy voličů (teď nemyslím jen *toho-jehož-jméno-se-nevyslovuje*, bububu, ďábelského Kalouska a jeho hazardní mafii). Karel to asi myslí dobře, ale asi bych raději, kdyby to myslel dobře na Hradě a dělal maskota spíš ČR jako celku, než TOP09 v parlamentu.

Přichází do tuhého. Zelená má totiž víc odstínů, oba jsem poměrně zvažoval.

## Svobodní

Jsem schopen sympatizovat s některými nápady Svobodných, ale celkově si dnes myslím, že jejich světonázor je spíše zcestný a extrémní, než použitelný a široce aplikovatelný. Ono se to krásně poslouchá (především pokud jste *mladý, dobře vydělávající, pravicově smýšlející mladík tíhnoucí k idividualismu* - přesně takoví mají Svobodné nejraději), ale když [nad tím začnete přemýšlet víc do hloubky](http://raikoth.net/libertarian.html), tak zjistíte, že věci tak jednoduché prostě nejsou.

<blockquote class="twitter-tweet"><p>Everybody is a libertarian until they care.</p>&mdash; Almad (@almadcz) <a href="https://twitter.com/almadcz/statuses/388616504188497920">October 11, 2013</a></blockquote>

S něčím souhlasím (osekání nepotřebných úřadů - paráda) a moc krásné je pomyšlení na to, že bude méně přerozdělování a člověk bude mít větší svobodu v rozhodování co se svými penězi, bude mít možnosti k *opt-outu* třeba z důchodového "pojištění" apod. **Jenže je to nerálné.** Lidé totiž takovou "svobodu až na dřeň" často vůbec nechtějí, nechtějí se o všem rozhodovat a všemu muset rozumět, neumí to, brání se tomu. Taky tady jsou ty koordinační problémy, nějaká ta sociální solidarita (ne, každý prostě není *mladý, dobře vydělávající mladík tíhnoucí k individualismu*), a tak dále, z čehož mi vyplývá, že libertariánství je stejná idealistická utopie, podobně jako komunismus.

Pravici s prvky libertarianismu, tedy podle Svobodných tzv. "nominální pravici" bych volil, ale ve své čisté a koncentrované formě je tento myšlenkový směr podle mě (a pro mě) nepoužitelný. Ale musí se zase nechat, že Svobodní, ač toho za sebou moc nemají (viz mé první volební pravidlo ve výčtu výše), nebál bych se jim svěřit hlas, protože jsou dlouhodobě konzistentní a čitelní - fakt věřím tomu, že vím co od nich mám čekat a o co se budou v případě svého zvolení do úmoru bít.

Potkal jsem pár libertariánů, voličů Svobodných. Je jich mezi lidmi z IT poměrně dost, takže o taková setkání není nouze. Skoro každý do jednoho nebyl schopen vést konstruktivní diskusi - všechno bylo řešitelné magickou volnou rukou trhu, všechno šlo zprivatizovat, každý za sebe byl zodpovědný a zodpovědně se svobodně rozhodoval, všechno šlo ekonomicky vypočítat a vyřešit. Pořád ta samá písnička, menší stát, volná ruka trhu, menší stát... Hlavně ten důraz na ekonomiku utrženou z řetězu, která spasí celý svět, vyléčí rakovinu a postará se o děti v domovech, ten mě opravdu fascinoval. Sorry, ne, takto to nejde, takto jednoduché to není. Zřejmě jsem *statist* a *socialist*, ale je mi to jedno, tito lidé na mě působí prostě jako sekta.

Co se týče vedení strany, vůbec se mi nelíbí vazby na [D.O.S.T.](https://cs.wikipedia.org/wiki/Akce_D.O.S.T.), na Klause, atd. Strana, která chtěla za prezidenta Jakla? Seriously?

Mimochodem, [Dero](https://www.facebook.com/notes/jaroslav-polakovi%C4%8D/o-svobodn%C3%BDch-a-o-tom-pro%C4%8D-je-nebudu-volit-p%C5%99esto%C5%BEe-souhlas%C3%ADm-snad-se-v%C5%A1emi-jejic/10151750768803235) se rozepsal víc o typech libertariánů, jaké můžete potkat, a taky o tom, že Svobodným jaksi chybí v programu informace o tom, jak všech těch jejich nápadů dosáhnout. On si tedy myslí, že by měli edukovat společnost a vést ji k samostatnosti jedince, aby byli někdy v budoucnu volitelní, no já jsem v tomto ohledu pesimista, takže raději pracuji s tím, co tady dnes máme.

Klidně je ale volte - myslím, že kdyby v parlamentu jednou pár křesílek dostali a vyústilo by to v přimíchání jejich pohledu na svět do toho našeho politického koktejlu, tak by to vůbec nemuselo být špatné. Přesně jak [napsal Michal Illich](https://plus.google.com/u/0/116211747541130660089/posts/MAethgSvpiM?cfem=1):

> Kdyby Svobodní získali 51%, tak bych se seriózně bál destabilizace :), ale pokud dostanou >5%, tak to bude vítaný mix do české politické scény.

## Zelení

Jsem nakonec schopen sympatizovat, jak jsem zjistil, s podstatnou částí jejich programu. Nejsem nadšený z progresivní daně, různých povinných kvót pro ženy a podobných úletů kamsi doleva, ale jinak se mi opravdu líbí, čeho chtějí Zelení dosáhnout - hlavně z hlediska [potlačování korupce](http://rekonstrukcestatu.cz/), ochrany přírody, open data a open government, apod. Řekl bych, že čím víc jsem polidšťoval a přimíchával empatii do svého původně dost "pravicového" pohledu na svět, tím intenzivněji jsem se názorově posouval od Svobodných k Zeleným.

Zelení jsou navíc osvědčená strana, která je tady dlouho, sedí na zastupitelstvích a nikdy se, pokud vím, neúčastnila nějakých všiváren. Nevěřím, že za solární tunel mohou oni.

Stranu dělají lidi (ne program vyvěšený na internetu), a tak se, stejně jako výše u Svobodných, zaměřím i na příznivce Zelených. Potkal jsem jich také hodně a s kým jsem se dal do řeči, působil na mě jako docela rozumný člověk. Často to byli optimisti, kteří nad světem smýšleli mnohem idealističtěji než já, ale na druhou stranu ten svůj pohled nezřídkakdy podporovali tím, že se aspoň kousek toho lepšího světa odhodlali nějakými konkrétními činy realizovat. A ne, nemyslím tím žádné ekoteroristy, naopak mi byli velice sympatičtí různí občanští aktivisté, kteří se rozhodli, že jim není lhostejné jejich okolí. Co mi naopak docela vadí na lidech, kteří představují Zelené, je následující obrázek.

![Zelení]({filename}/images/zeleni.png)

Stropnický a Kuchtová v předsednictvu? Seriously? No ale jak říkám, pod tímto svícnem se v pološeru skrývají lidé, o kterých si myslím, že jsou to féroví, pracovití a opravdu to se světem myslí dobře. Procházel jsem jejich kandidátku v různých krajích a vždy mě tam někdo zaujal - hele, toho znám, ten dělá toto, tamten se zasazuje o tohle... Spousta příležitostí pro kroužky.

Mimochodem, o Zelených [často](http://www.bloc.cz/bloccz/art_154/zeleni-hledaji-svou-barvu.aspx) [vášnivě](http://www.bloc.cz/bloccz/art_347/zeleni-jako-zkouska-dospelosti.aspx) [píše](http://www.bloc.cz/bloccz/art_383/manual-zoufaleho-volice.aspx) Jiří Hlavenka. Nesouhlasím s ním v tomto směru ve všem, ale celkově mi to jakýsi smysl dává.

Volil jsem je už dřív do kraje i přes určitou názorovou neshodu v pohledu na celostátní politku, protože pro Jižní Moravu měli fakt dobré nápady co udělat a co změnit. Po velkém zvažování je tedy budu volit i nyní, do parlamentu. Klidně mě nazývejte levičákem, ekoteroristou a sluníčkovým hipísákem - mě to asi neva :-) Jsem rád, že mám koho volit. Nestydím se za to.

## Koho máte volit vy?

Koho byste měli volit? Volte si koho chcete, klidně se taky rozhodněte podle barvy svého závěsu, stejně jako jsem to udělal já. Pokud vám můžu ale dát alespoň jednu radu, podívejte se na [Rekonstrukci státu](http://www.rekonstrukcestatu.cz/) a kroužkujte ty lidi, [kteří se zavázali pro protikorupční zákony](http://www.blablanevolim.cz/). V každé straně se jich našlo dost, takže je opravdu z čeho vybírat, ať už jste názorově kdekoliv.
