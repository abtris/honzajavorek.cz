Title: Aplikace pro Android
Date: 2010-05-14 01:02:00
Lang: cs
Tags: android, mobil, software, tech

Abych nepsal články jen tehdy, kdy se mi něco nelíbí, napíšu pro změnu pár slov na zcela opačné téma. Jak asi vyznělo z mého Twitteru, pořídil jsem si postarší telefon HTC Dream alias G1 s Androidem. Musím říct, že je to paráda. Oceňuji, že mě to odpoutává od domova a hlavně od počítače. Jeden příklad za všechny – materiály do školy mám v PDF a místo abych seděl doma a koukal do displeje svého DELLu, můžu si je nahrát do droida a vyjít s nimi do lesů. Sen splněn.

Celkově je to perfektní nástroj, který mi umožnil operativně řešit hodně věcí kdekoliv a kdykoliv. Na druhou stranu musím i říct, že to má stále své mouchy a nevím jak novější, ale Android 1.6 určitě není nejdokonalejším OS co lze asi na mobilu mít. Určitě jsou věci, které jsem na své staré Nokii udělal o hodně jednodušeji nebo rychleji, ale věřím, že za tu přidanou hodnotu, jakou mi droid dává, nějaká ta menší nepohodlnost stojí.

To by bylo asi nějaké stručné zhodnocení telefonu jako takového. Teď malý přehled aplikací, které se mi zalíbily:

-   **3banana** – perfektní poznámkovací aplikace, k dokonalosti asi chybí jen nějaký způsob jak ji synchronizovat s Tomboy appletem v Ubuntu 8-)
-   **Barcode Scanner** – néé že bych to už někdy reálně použil, ale jako hračka dobrý… i když někdy vidím na internetu takové ty rozsypané čtverečky a pak mi stačí tahle aplikace, najetí telefonem na čtvereček a hned mám k dispozici třeba URL, adresu, nebo odkaz na aplikaci… to je dobré
-   **BeamReader** – úžožůžo čtečka PDF, zřejmě bez konkurence… s dokumentem jde dělat asi cokoliv a dokonce má textový mód
-   **c:geo** – prý nejlepší aplikace na Geocaching, ale ještě jsem neměl příležitost ji vyzkoušet
-   **Compass** – to je taky kravina, která vám je na nic, pokud máte ve městě přirozený orientační smysl, ale třeba se bude hodit v přírodě
-   **Dropbox** – synchro se soubory na kompu konečně dodalo mému účtu na Dropboxu nějaký smysl… jsem líný házet soubory do telefonu přes kabel nebo BT, tak je mám v Dropboxu a do telefonu se mi stáhnou přes wi-fi podle potřeby
-   **Frozen Bubble** – moje jediná hra, silně návyková klasika
-   **Goggles** – vyfoťte cokoliv a Google vám řekne, co to je… zatím jsem nevyužil, ale když jsem vyfotil plakát slečen na stěně, Google mi odpověděl vyhledáním [přesně onoho obrázku na internetu](http://www.google.cz/images?q=pink+floyd+girls) a hesly Pink Floyd… hleděl jsem 8-)
-   **Google Sky Map** – tohle je fakt skvělý! Už se těším na geek-rande pod hvězdami ;-)
-   **Gowalla** – hra v rozšířené realitě… tomuhle jsem, zdá se, fakt celkem propadl… [propadněte taky](http://met.blog.root.cz/2010/05/05/pojdte-hrat-gowallu/)!
-   **MortPlayer Music** – přehrávač, který kašle na kni…hovnování podle tagů! tenhle zobrazuje hudbu podle složek 8-)
-   **NewsRob** – asi nejlepší aplikace na čtení RSS z vašeho Google Readeru, jakou jsem našel
-   **Pubtran** – dokonalá aplikace na vyhledávání spojů MHD (v Praze, Brně, …), která si odjezdovou zastávku zkouší tipnout podle vaší aktuální polohy
-   **Seesmic** – Twitter klient, který se mi zalíbil asi nejvíc
-   **Shazam** – nahraje si pár vteřin hudby a řekne vám, co to je a kdo to je… nejlepší aplikace na machrování (rozpozná i velmi špatnou nahrávku v hluku během hovoru a v šalině) s asi nejmenším praktickým využitím ;-)
-   **ConnectBot** – SSH klient, vhodné pro \*NIXové adminy (tak nevím, proč jsem si ji nainstaloval, asi pro ten pocit ;-) )

Navíc se mi fakt líbí spolupráce s Gmailem, Google Talk, Google Maps atd. Synchronizace kontaktů je k nezaplacení. No a to je asi tak nějak vše. Mám na droidovi víc aplikací, ale za zmínku stojí asi především tyto. Věřím, že některé aplikace objevím až časem. Třeba zrovna v úterý jsem se ztrácel v lese, tak jsem zapl GPS, vytáhl mapy a… a bylo to. Zjistil jsem, že jsem úplně jinde, než jsem chtěl být a raději jsem se vrátil. Dříve bych, se svou nezlomnou nechuťí se vracet a touhou objevovat, došel domů asi v deset večer a celý od bláta :D

Samozřejmě ten seznam může vyznít tak, že droid je jen hračička bez užitku a většinu aplikací tam má člověk na prd. S tím druhým se dá asi souhlasit, ale s prvním ne. 20 % funkčnosti toho telefonu je 80 % přidané hodnoty a naopak. Telefon samotný a jeho komunikační základ mi dává velkou svobodu a schopnost akce a reakce kdekoliv a kdykoliv potřebuji.
