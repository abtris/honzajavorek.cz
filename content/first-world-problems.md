Title: First world problems

Před časem jsem si koupil tablet. Nexus 7 druhé generace, pokud vám to něco řekne. No, nakonec nic moc. Měla to být "lightweight" verze počítače na hudbu, na večer a tak, mělo to být na cestování, na služby v práci. Jenže je to dobré jen na to cestování.

V práci jsem dostal Mac a ten se používá tak snadno a baterku má s takovou výdrží, že si raději otevřu ten, než abych něco patlal prstem po displeji tabletu a s polovičníma možnostma. A na služby v práci to taky moc není, to byla spíš iluze. Pokud přijde nějaký vážný incident, potřebuji celý počítač a Wi-Fi.

Taky se mi zdá, že si na tabletu přečtu tři věci, nechám ho někde ležet půl dne a pak k němu přijdu a je vybitý. Proč, to nevím. Už jsem pozastavil i background synchronizace, udělalo mi to v notifikacích neodstranitelnou hlášku abych na to nezapomněl, ale stále se vybíjí. Museli bychom ho vypínat úplně, což je ale otrava, protože v zapnutí z nuly by tohle zařízení předstihla snad i třiosmšestka. Moje staré HP mi kdysi vydrželo 4 hodiny, pak už jen jednu. V porovnání s tím je na tom tablet asi dobře. Mac mi ale vydrží hodin snad deset, takže s tím tablet tragicky prohrává.

Nakonec jej tedy v denodenním životě skoro nepoužívám. Používá ho hlavně přítelkyně, podle mého názoru vlastně hlavně místo smartphonu. Na cestování nebo třeba na konference je to ale fajn, opravdu. Odzkoušeno několikrát. V Las Vegas jsem měl týden jen tablet (zjistil jsem, že vše kromě šňůry od PC se vejde do mé redukce na US zásuvku) a přežil jsem s tím za relativně plného provozu. V San Franciscu jsem jej používal v podstatě každý den.

Taky je to dobré na tethering, ale pak člověk jede ve vlaku a říká si, že si vlastně chtěl vozit jen tablet, ale veze si počítač, aby mohl pracovat, foťák, protože fotky z tabletu jsou nic moc, Kindle, kdyby si chtěl číst, mobil, aby mohl volat, a tablet, aby... aby měl internet, když zrovna nejede v tunelu.

Co mi z této zkušenosti vyplynulo? Že by bylo lepší mít nakonec asi nějaký pořádný smartphone, pořádný počítač, Kindle a konec. Možná jeden úplně hloupý telefon "pro jistotu" - na nějaké delší cesty a náročnější expedice mimo civilizaci. Chtěl bych nakonec těch zařízení mít co nejméně, pokud by to šlo. Řeším taky foťák, protože ta má polozrcadlovka je z roku 2008 a přijde mi, že kdejaký mobil dnes udělá hezčí fotky. Sloužil mi dobře, mám ho rád, ale občas už je moc velký, neobratný, občas příliš vrtošivý. Smartphone se jeví jako zabítí spousty much jednou ranou.

Říkal jsem si, že když se Applu u počítače povedlo docílit relativně dobrého poměru mezi "dá se na tom programovat" a "dá se to používat", mohl bych se zkusit zaprodat i iPhonu. Jak jsem říkal už hodněkrát, nejsem fanatik, spíš pragmatik, takže pokud mi to bude vyhovovat, budu to používat, ať už to má značku jakou chce. U iPhonu si říkám, že by to mohlo "prostě fungovat" jako ten Mac, mělo by to všechny aplikace a integrace a nemusel bych na tom nic řešit.

Docela mě ale zarazila cena, protože za mobil jsem dal v životě myslím nejvíc 5 tisíc korun. Vědomí, že mi to pak spadne na zem nebo mi to někdo čórně v metru a 20 litrů bude v pytli během sekundy, to se mi moc nelíbí. Když si objednám starší model a ještě třeba z USA, byla by to snad menší hrůza. I tak je to ale dost peněz a měl bych si být už jistý, zda je to něco, co vážně chci, abych těch zařízení nakonec vlakem nevozil místo devíti deset.

Jenže problém je, že když se někoho na telefon zeptám, tak do všech svých doporučení strašně promítá všechny svoje iracionální emoce, fanouškovství, atd.

Kdybych se zeptal jakou si mám koupit ledničku, odpoví mi tři lidi a bez emocí. Když se zeptám na politickou situaci v Německu, neodpoví mi nikdo. Když ale vytáhnu iPhone, Android, Mac, Linux nebo podobnou kravinu, je to horší než přiznat náklonnost k uprchlíkům. 20 odpovědí, každý má fundovaný názor, každý má spoustu zkušeností, někdo má i šálu a dres. Nic z toho se vlastně nedá použít, ale bude vám to chodit všemi sociálními sítěmi ještě týden. V závislosti na značce, o které jste se vyjádřili pochybovačně nebo pozitivně si vás všichni hned zaškatulkují.

Se starým hloupým telefonem jste k smíchu jako bizarnost, když jim vysvětlíte že to má i mapy a tethering tak se vás zeptají, zda je chcete rozplakat, ale aspoň jste v zóně politování a podivínů, ne v zóně polarizace, kde vás smete jedna nebo druhá strana. Přitom já bych si to rád jen vybral, koupil a používal to. Diskuse o mobilech jsou pro mě zábavné asi jako diskuse o fotbalu nebo o vnitřnostech auta. Asi jsem nudný člověk a ignorant, ale já ani nevím, kolik palců má ten můj Mac a musím se vždycky podívat.

Co teď? Zkusím to holt co nejjednodušeji, bez prostoru pro nesmysly. Kdo vlastní iPhone a chce mi být nápomocen, odpovídejte prosím co nejstručněji:

- Jaký typ iPhone máš?
- Jak dlouho vydrží na baterku při plném provozu?
- Snižuje se výdrž výrazně s věkem telefonu?
- Fotí to lépe než [tohle](https://photos-1.dropbox.com/t/2/AACcIdYp12vsEwIF5Wp67Wo-iCv28xZVhORkj2ERXWhZ8A/12/3367706/jpeg/32x32/1/1435744800/0/2/P1220244.JPG/CJrGzQEgASACIAMgBCAFIAYgBygBKAI/vLCYYn-H5wHgcscyufLZMRCqh2WrIy4NCc5GpayZsMw?size_mode=5)?
- Existuje něco, co tví kamarádi s Androidem používají a ty to dělat nemůžeš?
- Vyjmenuj prosím tři věci, které tě na tvém telefonu serou nejvíc.
