Title: Jak se reklamuje přehrávač
Date: 2012-01-14 18:00:00
Tags: seriózně, tech

![obrázek](|filename|/images/94.jpg){: .right }Stále ještě jsem majitelem **Evolve Base + 2GB**, mp3 přehrávače, který byl ve své době docela jedinečný tím, že jej šlo rozšířit Mini SD kartou, a tím, že měl zcela psychedelické ovládání. Dnes už toho má za sebou opravdu hodně a vozím jej s sebou někam jen výjimečně. Nový ale v plánu nemám, protože teď nemám pro mp3 přehrávač využití. Ne že by jej něco nahradilo (Androidu by se hned vybila baterka), ale spíš že takto hudbu už moc neposlouchám, raději si při přesunech čtu nebo spím.

Po nějaké době od pořízení jsem na něm [pozoroval závady a proto jsem přistoupil k reklamaci](|filename|2008-10-24_evolve.md). Dělám pořádky v dokumentech a tak jsem tu reklamaci objevil:

## Hezký den,

před časem jsem zakoupil výrobek **Evolve Base + 2GB**. Již od začátku běžného používání výrobku jsem zaznamenal jisté vady a později přicházel na nové. Běžným používáním a zacházením mám na mysli nošení v batohu, kapse kalhot nebo stolní poslech. Bydlím sám, nemám žádná domácí zvířata a nejsem si vědom žádného zacházení, které by mohlo přístroj poškodit (házení, spadnutí do prachu, písku, vody, čehokoliv), takže toto zacházení mohu docela dobře zaručit.

-   Po čase jsem zaznamenal **u jednoho ze dvou konektorů pro sluchátka poruchy** v přenášení zvuku. Zvuk slyšitelný přes sluchátka zapojená do horního (vzhledem k ovládání přehrávače je na úrovni písmena M) konektoru trpí slabším signálem, nahodile se objevují hluchá místa a poruchy sterea. Druhý konektor je v pořádku.
-   **Pogumovaný povlak** se **začal loupat** a mizet z povrchu přehrávače již po jednom, dvou dní používání. Pro srovnání, vlastním mobilní telefon Nokia 3310 Classic, jenž disponuje na pohled či dotek totožným pogumováním. Telefon jsem na rozdíl od přehrávače nijak nešetřil a není na něm zaznamenatelné snad jediné poškození pogumovaného povrchu. Na oficiálních stránkách [www.evolve.cz](http://www.evolve.cz) se píše: „*Jedinečné outdoorové pogumované provedení těla přehrávače zajišťuje jeho odolnost při každodenním provozu.*“
-   **Pod displej se dostávají nečistoty.** Časem jsem zaznamenal kumulaci nečistot pod sklem displeje. V současné době tvoří neidentifikovatelné bílé částice poměrně velké skvrny pod displejem, jež dosti znesnadňují čtení informací.
-   Bez přítomnosti nadstandardního namáhání se **izolace kabelu sluchátek** v místě spojení s jejich jack konektorem **odlomila** a obnažila uvnitř vedoucí drát. Ihned, jakmile jsem si toho všiml, přestal jsem sluchátka nosit a odložil je do krabičky, abych zabránil dalšímu poškození. Jistě však uznáte, že takto mi příliš radostných požitků nepřinášejí.

Jinak funguje přehrávač perfektně a oblíbil jsem si jej. Chtěl bych vás poprosit, zda byste mohli přistoupit k **reklamaci** a zvážit, jak ji řešit. Obávám se, že některé vady jsou konstrukční a jsou tedy pravděpodobně vázány na typ výrobku, ne na jeden konkrétní kus.

Děkuji za včasné vyřízení a přeji příjemný den.