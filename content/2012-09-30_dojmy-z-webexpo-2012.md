Title: Dojmy z WebExpo 2012
Date: 2012-09-30 23:00:00
Lang: cs

![WebExpo 2012]({static}/images/webexpo2012.png){: .right }[Letošní WebExpo](http://webexpo.cz/praha2012/) bylo fajn. Stále mi někteří lidé říkají, že by jim návštěva WebExpa nic nedala, že jsou pro ně *Stoupou vybrané* přednášky nezajímavé. No však OK, nikdo nikoho přece nenutí :) Mě by taky nic moc nedal třeba [politologický Barcamp](http://polbarcamp.cz/), tak tam samozřejmě nejezdím, ale asi nemám potřebu to troubit do světa. Že jste od webů opravdu ještě neznamená, že vám WebExpo něco dá.

WebExpo je hodně o pocitech. Člověk se vždycky vrátí takový... nabitý energií, inspirovaný, plný nápadů a chuti naučit se spoustu nových věcí a dohnat špičky v oboru. Pokud víte, že ať už uvidíte přednášku o čemkoliv, uvedete to do praxe ve své firmě nejdříve za 10 let, asi to pro vás vážně nemá smysl. Akorát by vám to přivodilo depku.

Taky je to o lidech. Pokud se nechcete seznamovat, vyhledávat povědomé tváře a konečně si s nimi prohodit pár slov naživo, povídat si s přednášejícími a družit se v rámci komunity účastníků, přijdete o více jak polovinu celého zážitku.

## Co se mi zvlášť nelíbilo

- Jídlo. Přišlo mi to hůř vymyšlené než loni. Dvakrát jsem schytal jen zbytky studené pizzy, protože jsem prostě zrovna během oběda chodil po zajímavých přednáškách. To tedy raději řízek z menzy, přátelé!
- Přednášky v rychlém sledu. Lid nestíhal měnit místnosti a utrpěly tím hlavně diskuse po přednáškách.
- Někteří účastníci. Jako sorry, že vám zvoní telefon jde přežít, ale zvednout ho a vybavovat se se svým miláškem ještě 20 minut?
- Že mi upadlo triko a ihned jej někdo sbalil. Prostě jsem se hned vrátil těch pár kroků zpět do auly a už tam nebylo, údajně ho vzal někdo hned za mnou. Nikdo ho nikde nevrátil. Kde to jsme?
- Tři přednášky o Windows 8 v jeden čas. Ale aspoň jsem se pěkně po obědě prospal.

A že jsem si přivezl angínu. Ale od Vaška Stoupy jsem to nechyt, tak to nepočítám do připomínek ke konferenci ;)

## Co se mi zvlášť líbilo

- Networkingová hra, ač jsem ji nemohl hrát :)
- Poprvé se mi líbil trh práce. Místo suchých cedulek opravdoví lidé, s nimiž bylo možné si povídat a vypadalo to, že se o lidi přímo perou.
- Konferenční bulletin. Mohly v něm být anotace přednášek, podobně jako byly moc pěkně zpracované na webu, ale tak to třeba příště.
- Že jsem mohl vyvádět z míry různé slečny s QR soutěžemi - očividně vůbec nečekaly, že by mohl ještě existovat člověk bez smartphonu.
- Skladba přednášek. Loni jsem byl skoro výhradně v development hall, zřídkakdy v design hall a ani jednou (!) v business. Ač se mé zájmy nijak zvlášť nezměnily, poletoval jsem tentokrát rovnoměrně mezi všemi třemi. Bravo!
- Že jsou stále zajímavější diskuse i u anglických přednášek. Buď se Češi učí anglicky, nebo se méně ostýchají :)

## Přednášky, kde jsem byl

### [Ano, Chefe! (Karel Minařík, Vojtěch Hýža)](http://webexpo.cz/praha2012/prednaska/ano-chefe/)

Profi, ale neužil jsem si to tolik. Nemám 20 serverů a v brzké době asi ani mít nebudu. Chápal jsem principy a výhody toho mít konfiguraci kódu jako kód, ale pro mě to prostě nemá význam.

### [Sebevražda v Bronxu (Richard Šerý)](http://webexpo.cz/praha2012/prednaska/sebevrazda-v-bronxu/)

Na Richarda jsem se těšil a jsem rád, že jsem jej nezmeškal. Prima přednáška o kontextu v designu a jeho významu pro vývoj SW produktu.

### [Redis v realném světě (Honza Král)](http://webexpo.cz/praha2012/prednaska/redis-v-realnem-svete/)

Perfektní příspěvek o Redisu. Ten už jsem znal, ale Honza mi rozšířil obzory a obeznámil mě se spoustou datových struktur, které v Redisu jsou a jdou moc pěkně použít. Co obeznámil - on rovnou ukázal, k čemu jim ta která věc byla v praxi užitečná. No a já si myslel, že je to jen rychlé key-value storage :) Teď mám Redis ještě radši než předtím.

### [Social analytika: Co nezměříš, nezměníš! (Eliška Hutníková)](http://webexpo.cz/praha2012/prednaska/social-analytika-co-nezmeris-nezmenis/)

Docela dobrý. Jako marketingem a analytikou moc nepostižený jedinec jsem si z přednášky odnesl upomínku, že bych se měl konečně naučit používat takové ty `utm_cosi` parametry v URL. Alespoň na nějaké to základní měření, abych v GA věděl kdo mi kam odkud a kdy přišel. Jinak musím dodat, že mě moc nebraly ty věci s hubnutím. Nejen že jsem si připadal jako kdybych otevřel Marianne, ale hlavně - já se celý život snažím přibrat! :)

### [Závislosti, injekce a vůbec (Davídek Grudl)](http://webexpo.cz/praha2012/prednaska/zavislosti-injekce-a-vubec/)

Na Davida jsem poslední dobou moc nechodil, protože nepřednášel o ničem, co by mě zajímalo. Vtípky jsou fajn, ale můj konferenční čas je drahý - hlášky si můžu pustit večer v nějakém seriálu. Třeba na Brněnském Barcampu [jsem šel raději na PostgreSQL](http://sputnikus.tumblr.com/post/25994087705/odborna-temata-na-tuzemskych-barcampech). Na tomto WebExpo se David vrátil k pojetí přednášky, které bylo nejen přínosné, ale i osvětové. Bylo to fajn! Po jejím skončení jsem si bohužel uvědomil, že jsem to všechno už věděl a měl jsem jít tím pádem raději někam jinam.

Jo a Davide, jestli to tu zrovna čteš, ten klobouček ti slušel. <small>Věřím, že tě potěší, jak jsi v něm na mne, mladého programátora v nejlepších letech, zapůsobil!</small>

### [Vývoj aplikací pro Windows 8 Metro (Jindřich Parus)](http://webexpo.cz/praha2012/prednaska/vyvoj-aplikaci-pro-windows-8-metro/)

Ač věřím, že je to zajímavá platforma a pro spoustu vývojářů jistě perspektivní, tak já si v tomhle prostě nefrčím. A ne kvůli Microsoftu, já si nefrčím ani ve vývoji pro iPhone nebo Android. Bohužel, nebylo kam utéct. Přednášející uspával hady a jelikož ty já ve svém pracovním čase krotím, mohl jsem si dát pauzu. Jak už jsem psal, prima šlofík po obědě.

### [Jak bojovat s prokrastinací? (Petr Ludwig)](http://webexpo.cz/praha2012/prednaska/jak-bojovat-s-prokrastinaci/)

Boží přednáška! Skvělý živý přednes, perfektní obrázky, prostě pecka. Po Vývoji apli... Windows... Metro... cosi... mě tohle rozhodně probudilo! Chci video a chci slajdy a chci si ji projít ještě jednou :)

### [(Téměř) Vektorový web (Martin Michálek)](http://webexpo.cz/praha2012/prednaska/pozor-front-end-stavba/)

Zajímavé téma k diskusi. Kdo ví, jak se tohle nakonec ustálí a jakou cestou se nakonec většina frontend vývojářů vydá. Vektory mě zaujaly a minimálně jako experiment je to skvělé.

### [Jak (ne)dělat API (Jakub Nešetřil)](http://webexpo.cz/praha2012/prednaska/jak-nedelat-api/)

Čekal jsem asi víc konkrétních praktických tipů, byť základních, jak nějaké REST API navrhnout. Takhle to byly převážně jen dějiny API a pak prezentace [Apiary.io](http://www.apiary.io). Nebo aspoň si z toho pamatuju hlavně tohle. Škoda.

### [Handing Students the Steering Wheel (Ben Kamens)](http://webexpo.cz/praha2012/prednaska/handing-students-the-steering-wheel/)

Nejlepší přednáška prvního dne. Opravdu inspirativní, přínosná, naučná. O A/B testování jsem moc nevěděl a v tomto směru byl Ben opravdu sdílný, hlavně co se týče zkušeností. Sympatické, že dělají v Pythonu, to jsem ani nevěděl. Khan Academy jako taková je mimochodem vážně boží projekt - viz [tohle TED video](http://www.ted.com/talks/salman_khan_let_s_use_video_to_reinvent_education.html).

### [Nepoužívejte Git jako SVN! (Vašek Purchart)](http://webexpo.cz/praha2012/prednaska/nepouzivejte-git-jako-svn/)

Nemůžu si pomoci, ale nějak mi nesedl Vaškův přednes. Postupně jsem se navíc do všech *rebasů* a větví úplně zamotal a začal jsem si uvědomovat, že takhle složitě Git (ani nic jiného) nikdy používat nechci.

### [Buď punkový konzument! (Riki Fridrich)](http://webexpo.cz/praha2012/prednaska/bud-punkovy-konzument/)

Famózní Riki zase vytáhl zcela neotřelé téma a navezl se do obchodníků a do toho, jak pracují s naším podvědomím. Předal tipy, jak se bránit. Navrhl nějaká řešení a uvedl své doplňky do prohlížeče, které některé "nepravosti" řeší. Konec přednášky byl ve stylu vize a inspirace do budoucna. Chci okamžitě záznam, ať to můžu pustit všem okolo.

### [Malá kognitivní psychologie pro velký interakční design (Jan Šrůtek)](http://webexpo.cz/praha2012/prednaska/mala-kognitivni-psychologie-pro-velky-interakcni-design/)

Asi už jsem na tohle málo designer, no nebylo to pro mě až tolik záživné. Vlastně ani nevím proč. Přednáška byla zajímavá tématem, vystoupení bylo živé, ale nějak mě to po čase unavilo. Střídaly se velice odborné, schématické části s praktickými příklady. Možná to na mě bylo moc hutné a uvítal bych více prostoru pro ty části s příklady.

### [Souboj frameworků (Jirka Knesl)](http://webexpo.cz/praha2012/prednaska/souboj-frameworku/)

Mám Jirku rád, dělá z mého pohledu zajímavé věci a i toto byl zajímavý projekt, ale přišlo mi, že ten souboj a závěry jsou tak na vodě, že si nezasloužily víc, než článek na jeho blogu. Rozhodně ne přednášku na WebExpu. To, co z onoho zápolení vyplynulo jako hlavní přínos, se totiž dalo opravdu shrnout do tří bodů a trochy textu.

### [Web Performance (Hooman Beheshti)](http://webexpo.cz/praha2012/prednaska/web-performance/)

Pecka. Vlastně nic objevného, ani žádné slajdy s vtipnými obrázky, ale nějak mi Hooman učaroval a moc rád jsem si jej poslechl. Hezky shrnul všechny základní techniky jak urychlit načítání stránky a hlavně proč to dělat - že to má reálný odraz v konverzních poměrech apod. Nemohl jsem se odtrhnout.

### [Node.js: zápisky z fronty (Lukáš Linhart)](http://webexpo.cz/praha2012/prednaska/nodejs-zapisky-z-fronty/)

Tak nějak přesně toto jsem o Node.js potřeboval slyšet. Stále všude samé Node.js, no já to ještě nevyzkoušel, ale jak znám JavaScript z frontendu, nějak mě to ani úplně nelákalo. JavaScript jako jazyk moc nemusím a CofeeScript, byť je všude uváděn v roli spasitele, má taky svoje problémy (např. scope & `var`). Výhody Node.js jsem tušil, ale zajímalo mě, jestli Lukáše neštve to, co by asi štvalo mě, kdybych najednou začal psát hlavně JavaScript... a očividně štve! :)

### [Este.js, evoluční JavaScriptový framework (Daniel Steigerwald)](http://webexpo.cz/praha2012/prednaska/estejs/)

Dan je profík, ale člověku dá velkou práci oddělit steigerwaldismus od užitečné informace. O co míň bylo onanie, o to víc fanatismu. Škoda, protože on toho opravdu hodně ví a může předat hromadu poznatků, přinést spousty novinek, provádět u nás JavaScriptovou osvětu... jenže způsob, jakým to podává, je prostě průšvih. Aspoň mně tedy nesedí. Vše je zabaleno do takového zčásti narcistického rosolu, mixu *jediné správné svaté cesty*, uctívání Google Closure, CofeeScriptu... a označování těch, kteří to nedělají jako on za blbce. Neříkám, že nejsou blbci, nejsem JavaStriptér, abych to fundovaně posoudil, ale podat se to dá určitě jinak. Vloni měl Dan přednášku dobrou - byl arogantní, ale přišlo mi, že ještě tak nějak zdravě. Letos jsem odešel, sorry.

### [Beyond responsiveness (Eric Reiss)](http://webexpo.cz/praha2012/prednaska/beyond-responsiveness/)

A odešel jsem na Erica Reisse, což byla výborná volba! To nejlepší nakonec. Jak to vůbec popsat? Oproti tomu, co nám ukázal Eric, se nějaká optimalizace stránek pro více zařízení a podobné hovadiny, které dnes řešíme, třese v koutě. Stránky se musí přizpůsobovat uživateli! Vysledovat zvyklosti. Sledovat jak se chová, co dělá, jaké položky v menu nejčastěji vybírá, no a na základě toho mu nabídnout to, co nejspíš chce. Nebo kontext. Je osm ráno? Co asi tak zrovna potřebuji udělat, když jsem za poslední týden každý den v osm ráno hledal dopravni spojení...? V tomto je dál než většina mě známých aplikací i ten "blbý" [Pubtran](https://play.google.com/store/apps/details?id=cz.fhejl.pubtran&hl=en), který dokáže uhodnout odkud kam zrovna chcete jet a nabídne přímo spoj.

Pokud tohle je budoucnost, pak se ale my vývojáři musíme honem doučit machine learning, neuronové sítě, signály, apod. Kdo v tomhle bude za pár let zběhlý, utrhnou mu ruce. A já to říkám už dlouho, tak to musí být pravda a Eric Reiss to tak určitě taky myslel! :)

## Přednášky, které jsem prošvih (těším se na záznamy)

- Shipito.com - podnikání v USA (John Vanhara)
- Jak jsme upravovali Sport.cz (Pavel Zima)
- Nebuď banán, buď Chiquita! (Honza Hommer)
- Svoboda & realita (Jiří Štěpán)
- Cut the crap (Eirik Hafver Rønjum)
- The Real Me (Aarron Walter)
- Coefficients of Friction (Alistair Croll)
- Úvod do grafové databáze Neo4j (Michal Bachman)
- Beyond the Polar Bear (Mike Atherton)

## Závěrem

Vašku, díky za skvělý ročník. Na ten příští (celý v angličtině a konaný v Drážďanech) už se moc těším. Každým rokem vzbuzují stále více emocí samotné přednášky než chyby v organizaci a to je rozhodně správný směr.
