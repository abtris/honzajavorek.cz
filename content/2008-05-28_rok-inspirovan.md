Title: Rok inspirován
Date: 2008-05-28 19:54:00
Tags: tech

![obrázek](|filename|/images/62.jpg){: .right }Už rok vlastním notebook **Dell Inspiron 6400**. Tedy už o nějaký ten měsíc více jak rok, ale vzhledem k tomu, že mi slečnu nenahrazuje, s výročími to společně nějak nepřeháníme. Dokonce chudák ani po roce nemá jméno – neříkám mu ani Hildo, ani Věnceslave. V síti se hlásí nudně jako *lm-laptop*. Jak bych po roce zhodnotil tento svůj úlovek v moři notebookového trhu? Mmmm… Řekl bych, že jsem spokojen :) .

Notebook využívám k **práci a na školní záležitosti**. Z her nemám ve svých Windows ani minolovku… Chci s ním **cestovat**, takže je pro mne důležitá konstrukce a baterka. Jinak jsem nějaké velké nároky neměl. Chtěl jsem dost paměti, na procesor jsem nároky neměl a přál jsem si širokoúhlý displej kvůli grafice. Ještě dodám, že asi v polovině života jsem dokoupil RAM a vyměnil z 512 MB na 2 GB (A propos, nechcete někdo pětsetdvanáctku DDR2 2Rx16 667 MHz? Taková zelená, prý z Malajsie ;) ). No – jak mi kdysi dávno řekl šéf v mé někdejší práci, nakonec člověk stejně zjistí, že pomalu jediný parametr, který ho vlastně zajímá, je skutečnost *mám notebook* vs. *nemám notebook*.

## Plus

-   **konstrukce** je na cenu notebooku výborná – ač plastová, tak vcelku pevná
-   multimediální **tlačítka** vepředu – velmi návykové ovládání, navíc je lze mačkat i v případě, že je book zavřený
-   perfektní **repráčky** – zapomeňte na ostudné, chrochtající aparatury většiny notebooků, DELLík se pyšní (na to, že jde o book) dokonalým zvukem a hlasitostí
-   když se mi jednou **přehřál**, prostě se vypl… zapnul jsem jej a on mi akorát řekl něco ve smyslu „bylo mi horko, tak jsem to zalomil, protože jsem chytrý DELL“ :)
-   klasické **rozložení klávesnice**
-   oproti šmejdům z dílny Acer/ASUS apod. má geniální rozložení portů a vůbec celé **povedené šasi**

## Minus

-   **displej** má příšerný úhel pohledu a dostávají se pod něj nečistoty, což je dle servisu nereklamovatelná závada… nicméně tyto problémy má i [Apple](http://pixy.cz/pixynergia/2008/faraon-a-lcd/) , vakuované notebooky se asi nedělají :(
-   ač je **konstrukce** docela povedená, mohla by být tužší, barva by nemusela pod potem ruky slézat a lak by se nemusel dát tak rychle poškrábat i se vcelku ohleduplným zacházením
-   nemá **infra**, což mi, když jsem vlastnil ještě Siemens M65, vadilo (ten telefon totiž zase nemá BT)
-   někdy mi **vynechává levý repráček**, ale stačí trocha násilí a hned se zase sám nahodí :D

## Děleno, krát, odmocnina

V nákupu vám tento článek asi nepomůže, protože book už není v prodeji a jeho nástupci mají docela odlišné parametry. Nicméně, pokud nějakého svého placatého vlastníte, jistě se zajímáte… no jak je to v tom profláklém vtipu:

> Povídají si dva informatici: „Představ si, včera jsem se seznámil s nádhernou blondýnou…“ „No nekecej…“ „Pozval jsem ji k sobě, trochu jsme pili, objal jsem ji…“ „A co dál?!“ „Najednou mi říká: »Svlíkni mě!«“ „Téééda…“ „Svlíknul jsem jí teda sukni, kalhotky, pak jsem ji posadil na stůl vedle notebooku…“ „Nekecej, ty sis koupil nový notebook?! Co má za procesor…?“