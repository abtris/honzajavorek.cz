Title: Problémy neexistují V
Date: 2007-11-09 01:00:00
Tags: ego, management, názory

Předposlední díl seriálu. Ve čtvrtém díle jste se naučili dělit potíže na ty, jež ovlivníte a ty, které máte nechat plavat. Dnešní článek tuto myšlenku doplní.

## Nepřepisujme dějiny

Zkuste si na chvíli představit, že si překážky a nepříjemnosti můžete rozdělit i na ty, jež vás trápí, ale **proběhly v minulosti**, a na ty, které vás teprve čekají. Teď zkusím nastínit něco velmi důležitého. Strasti z minulosti zařazujte vždy do kategorie bez vlivu. **Věci, jež se staly, prostě nezměníte.** Můžete se rozčilovat, můžete brečet, modlit se, mučit se, ale nezměníte je. Minulost je, ač to mnoho z nás takto nevidí, ta nejméně ovlivnitelná věc, jaká na této Zemi existuje. Zapomeňte na ni, ať se v ní stalo co chtělo, protože to nemáte nejmenší šanci ovlivnit, ani kdybyste tisíckrát chtěli. Zbytečně se vyčerpáváte a **ztrácíte čas, který můžete věnovat budoucnosti** a jejímu přetváření k obrazu svému. Samozřejmě se z věcí minulých zkuste **poučit** a když už se něco hrozného stalo, dělat věci tak, abyste se tomu vyhnuli. Ale nemá smysl bědovat nad tím, co se vám stalo a nechat si utíkat čas.

## Co teď?

Jednu docela podstatnou kupku jsme smetli z mysli. Co s druhou? To bude složitější, přiznávám. Tyto problémy budete totiž muset **vyřešit**. Nebudu popisovat všechny způsoby **překonávání překážek**. Souvisí to s time managementem, s přístupem k životu a spoustou dalších věcí. Existuje 3000 rad, jak se problémů zbavovat a bylo by zbytečné, abych je tady popisoval – je jich plný internet, jsou jich plné knihy, pořádají se o nich semináře. Já jsem si dal za úkol v tomto seriálu trošku posunout vaše **paradigma chápání překážek**. Pokud zvládnete tento posun, snad už zvládnete i zbytek :) .

## Tipy k boji

Snad jen pár rad ke konci… Zkuste problémy **řešit hned**. Často je podchytíte v zárodku a zbavíte se jich elegantně. Pokud byste se měli kvůli problému mračit, vzpomeňte si na větší chudáky. Pokud půjdete kolem cesty a nahodí vás autobus, můžete se naštvat a nadávat na počasí a řidiče. Ale ani jedno z toho neovlivníte. **Zkuste se usmát**, říct si, že se to vypere a uvědomit si, že vás ten autobus mohl i přejet. Pokud máte problém, který v tuto chvíli nezměníte a nic s ním neuděláte, prostě nemáte šanci s ním hnout do určitého data nebo hodiny (třeba dva týdny nebo dnešní odpoledne), strčte tento problém do šuplíku úplně stejně jako kategorii neovlivnitelných a nemyslete na něj. Uložíte s ním i všechny myšlenky a stres a budete klidnější. Kašlete na něj. On až přijde, přijde. Jakmile s ním budete moci hnout, vytáhnete ho a půjdete se zase **prát se světem**. Do té doby by vás okrádal o sílu a energii. Zapomeňte na něj, myslím to vážně… A nakonec, jestliže máte někoho, komu můžete problém delegovat, udělejte to.