Title: Konference nejsou o přednáškách
Date: 2017-05-16 20:07:00


Pořádáme konferenci [PyCon CZ](https://cz.pycon.org/) a stejně jako loni a stejně jako předloni plánujeme přednášky natočit a následně dát veřejně k dispozici na YouTube. Na [PyCon SK](https://pycon.sk/) jsou ještě odvážnější a celou konferenci online streamují. Proč? **Protože konference nejsou o přednáškách.**

![Jaromír]({filename}/images/jaromir.jpg)

Rok co rok se opakuje názor, že když vás z uveřejněného programu konference zaujalo jen několik přednášek, tak nemá význam, abyste za to platili a ještě kvůli tomu někam jezdili. Opakujte prosím po mě:

> To neděláš dobře, Jaromíre, s tím přepočítáváním konferencí na přednášky.

Konference je **v první řadě** o tom, že se na ní **potkají lidé**. Pak je třeba o tom, že vás zaujmou přednášky nebo témata, které jste si mysleli, že vás nezajímají. Že si můžete s někým naživo popovídat o tom, jak jiné firmy řeší tytéž problémy. Že můžete potkat lidi stojící za projekty, které používáte. Že můžete pokládat otázky a dostávat na ně odpovědi. Že si uděláte nové kontakty. Že seženete lepší práci. Že si něco nového prakticky vyzkoušíte, že se do něčeho zapojíte.

Je to něco jako **hudební festival** - jedete tam za jedním nebo dvěma oblíbenými interprety, ale největší zážitky si dovezete z toho, jak jste se náhodně potkali se sympatickou slečnou ve frontě na pivo. Nebo jak vám někdo v noci omylem šlápl na stan a pak jste s ním do rána pili jeho kofolu s rumem, přičemž jste probrali všechny problémy moderního světa. Nebo jak jste zůstali u nějakého pódia kvůli čekání na párek a objevili jste díky tomu úplně boží hudbu, o které jste do té doby vůbec nevěděli.

Co se vám navíc na hudebním festivalu nejspíš nestane, ale na konferenci to můžete zažít úplně běžně, je pokec u kafe nebo u piva přímo s hvězdami dne.

Prosím, sdílejte tento článek a **pomozte mi bořit mýtus** o tom, že konference jsou o přednáškách. Nejsou. **Přednášky jsou jen záminka**, je to jen televize puštěná na pozadí, aby se mohly dít mnohem zajímavější a důležitější věci. Pokud jsou pro vás konference jen o přednáškách, jezdíte na ně zbytečně. YouTube vám opravdu poslouží lépe.
