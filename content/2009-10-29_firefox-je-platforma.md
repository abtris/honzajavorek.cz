Title: Firefox je platforma
Date: 2009-10-29 22:03:00
Tags: explorer, firefox, chrome, názory, net, opera, software

Michal: ([link](http://twitter.com/kacer/status/5258958649))

> Svobodná volba prohlížeče v praxi vypadá tak, že všechny pluginy existují pouze pro Firefox (a samozřejmě IE)…

Já: ([link](http://twitter.com/honzajavorek/statuses/5259161155))

> Firefox chápe browser jako platformu, ale ostatní jako hotovou aplikaci. Tvůrci pluginů jsou v tom nevinně a Firefox má jasně navrch.

Navážu na to. On Twitter je na některé věci prostě blbý, těch pár znaků nestačí. Jak jsem to myslel s tou platformou? No, jednoduše…

Webový prohlížeč je dneska nejdůležitější aplikace na desktopu. Je to brána desktopu k webu a uživatel v ní tráví nejvíc času. Jsem-li vývojář aplikace, která něco dělá s internetem (ať už je sama webová nebo desktopová), je pro mě výhodné využít možností integrace a naservírovat uživateli plugin, který mou funkčnost dostane přímo do jeho prohlížeče. Pluginy v prohlížeči jsou úžasná věc, přemosťují spoustu problémů a přinášejí hromadu nových možností. Navíc má uživatel možnost poskládat si prohlížeč dle svého přání s funkcemi, jaké využije a bez funkcí, jaké nevyužije.

Proč jsou ale pluginy skoro jen pro Firefox? Firefox má systém pluginů velmi propracovaný a nějaký vytvořit je hračka (zvláště pro webaře, který se do XUL dostaně podle mě poměrně rychle). Obecně řečeno, Firefox je kombinací dvou věcí – zobrazovadla webových stránek a promyšlené platformy pro miniaplikace sedící na rozhraní desktopu a internetu. Oproti tomu jiné prohlížeče jsou spíše jednou robustní věcí, tedy webovým prohlížečem a pluginy mají spíše mimochodem (pokud vůbec).

Podle mě z hlediska vývojářů a funkčnostichtivých uživatelů platí nerovnice: *zobrazovač stránek < komplexní webový prohlížeč < zobrazovač stránek + promyšlený systém pluginů*. V konkrétní podobě třeba *[K-Meleon](http://kmeleon.sourceforge.net/) < Seamonkey < Firefox* nebo *Google Chrome < Opera < Firefox*. Upozorňuji, že chci vyjádřit svou myšlenku o důležitosti propracovaného systému pluginů ve srovnání s komplexní aplikací a ty prohlížeče seřazuji do nerovnic z tohoto jediného pohledu. Nemám momentálně zapotřebí se zabývat tím, který prohlížeč je „lepší“.

Je to taková uspěchaná, neuzrálá myšlenka a možná v ní najdete spoustu děr, ale chtěl jsem vysvětlit jádro principu, jakým nad tím uvažuji. Ještě jsem neměl čas nad tím dlouze filozofovat.