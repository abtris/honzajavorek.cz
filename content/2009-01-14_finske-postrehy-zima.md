Title: Finské postřehy: Zima
Date: 2009-01-14 23:03:00
Lang: cs
Tags: erasmus, finsko, oulu

V Oulu jsem zažil teploty –18°C, ale i něco malinko nad nulou. No… Trochu odbočím. Při určování teploty používám tzv. [RealFeel teplotu](http://www.accuweather.com/help.asp), která bere ohled nejen na stupně celsia, ale i na vítr, vlhkost apod. a z toho vypočítá teplotu, jež říká jak se asi tak nějak **opravdu budete cítit**. Je to dobrý nápad, protože se často dočtete, že zrovna v Oulu je dobré si pár stupňů vždy odečíst kvůli větru. Celkem to funguje. Každopádně, chtěl bych vám v článku nastínit, co znamená **zima**. A co se děje, když vám zima je. Nebo když si na zimu zvyknete :) .

-   Vlaky **křupou a jiskří**.
-   Mobil odpovídá na vaše ťukání velmi **velmi pomalu** a obraz na displeji se **rozmazává** (a pozor, to mám prosím Nokii :D).
-   Rampouch vám **netaje** v ruce. On ani tak nějak moc netaje vlastně vůbec.
-   Na parkovaných kolech je **námraza**, popřípadě jsou zasněžené a zamrzlé celé. Finové si často alespoň na sedátka dávají igeliťák, když kolo někam zaparkují.
-   Teplo se vám odpařuje nejen od úst, ale i z **holých rukou**.
-   Od úst vám a všem lidem okolo proudí metrový **sloup páry**.
-   Prochladne vám **termoska** (já vím, je z Hrabošky, ale i tak).
-   Oceňujete vědomí, že **cítíte končetiny**, nebo že cítíte alespoň některé.
-   Když je vám zima, oceňujete vědomí, že jste **nevyčerpali svůj oblékací fond** a že vám příště být zima nemusí (takové vědomí, mám dojem, Francouzi zrovna včera neměli nebo na to aspoň nevypadali).
-   Je vám zima na nohy **přes zimní boty**.
-   Nemáte **cit v rukou**.
-   Mráz vás **štípe** do rukou a do uší tak, jako by vám je někdo trhal štípačkama.
-   Čekáte, kdy bude ráno a zjistíte, že se **rozednívá až v 10 dopoledne**.
-   Zjistíte, že **zimní čelenka je na mráz lepší než zimní čepice**, protože je tlustější a zakryje vám celé uši. Z hlavy je důležité zakrýt kompletně celé uši, ale na druhou stranu většinou stačí zakrýt jen je.
-   Mrznou vám **vousy**.
-   Když přijdete domů a pustíte si studenou vodu, tak vám **připadá horká**.
-   Nedokážete **rozeznat rozdíl** mezi extrémně studenou a extrémně teplou vodou.
-   Když ze sauny vyběhnete na sníh a pak se vrátíte, zjistíte, že i **v sauně vám mrznou nohy**.
-   Když je venku –10°C, považujete to za celkem příjemný čas **vyjet si na kole**.
-   Máte **radost, když sněží** a nevadí vám, když mrzne, ačkoliv zimu už minimálně nějakých 10 let nemáte rádi.

Většina z těch tragičtějších zážitků je z prvního nebo druhého dne. Pokud přijel někdo opravdu dobře vybaven, jako třeba já ;) , tak nemá problém. Já jsem se naučil oblékat prakticky hned a od té doby mi zima nebyla. Zima mi je jen tehdy, jsem-li líný něco si oblíct (typicky rukavice nebo čelenku přes uši).
