Title: Aplikace pro Android II
Date: 2011-01-22 11:48:00
Tags: android, mobil, software, tech

Oproti [poslednímu shrnutí Androida]({filename}2010-05-14_aplikace-pro-android.md) se dost věcí změnilo. Protože mě okradli, pořizoval jsem nový telefon, černý **HTC Hero** (opět přes [bazar](http://bazar.androidforum.cz/) a dokonce levněji než ten původní HTC Dream). Líbí se mi, že je lepší než ten předtím, že na něm jde docela psát i bez HW klávesnice, že je prost sr… srandiček od operátorů, že má od HTC vylepšené prostředí (HTC Sense).

## Co je na pytel

Nelíbí se mi, že je **hrozně pomalý**. Tento problém samozřejmě řeší koupě silnějšího stroje – viděl jsem nějaké HTC Desire a ty běhají jak namydlený blesk. Taky mě trochu mrzí, že **použitelnost GUI je někdy dost tristní**. Hlavně tlačítko zpět někdy vůbec nefunguje intuitivně a udělat některé operace je prostě zbytečně příliš složité. V tomto směru doufám ve vývoj OS, ale zase si taky myslím, že některé věci si Android s sebou ponese už navždy, třeba to podivné „zpět“. Taky mě štve, že na svůj telefon mi **výrobce už nepošle aktualizaci na novější OS**. To je však obecně problém Android telefonů, výrobci prostě neaktualizují a vám nezbyde než to hacknout (což výrobci nechtějí a ztěžují vám to), nebo si koupit novější model (po čemž výrobci naopak slintají).

Také je zvláštní, že když telefon připojím jako „modem“ k PC, je internet v prohlížeči na PC úplně bleskově rychlý, ale když jej používám běžně v telefonu, tak má **načtení čehokoliv ohromné prodlevy**, bez ohledu jestli jedu na mobilním internetu nebo na wi-fi. Vysvětluji si to pomalostí samotného telefonu – zjevně můj internet už nezdržuje pomalost sítě, ale pomalost HW telefonu.

## Aplikace

Po čase si člověk přestane instalovat kdejakou blbost, ale začne přemýšlet nad tím, co je opravdu užitečné a co opravdu používá. Také se už dá u nás za aplikace platit, což předtím nešlo. Zde zmiňuji několik aplikací, které se mi zdají opravdu užitečné. Jinak kdybyste hledali web, kde si můžete brouzdat aplikacemi a zkoumat, které mezi ty užitečné patří, tak nejlepší se mi na to jeví [AppBrain](http://www.appbrain.com/). Z osobní zkušenosti dám ale spíš na doporučení přátel.

-   **Advanced Task Manager** – Zabíjí (krom definovaných výjimek) nevyužívané aplikace. Umí to na požádání nebo automaticky, když necháte zhasnout displej na předem daný počet minut. Šetří to dost baterku a taky uvidíte, kolik různých kravin se vám pořád spouští (hlavně teda kravin od HTC…). Po nainstalování tohoto programu jsem se rozhodl také všem aplikacím zakázat průběžnou kontrolu a synchronizaci (stejně mám všechny notifikace vypnuté – na maily apod., abych měl klid), což by mělo baterce také výrazně ulevit. Když data budu potřebovat, sesynchronizuji si je manuálně.
-   **Catch** – Bývalé 3banana notes. Vyhovuje mi to víc než Evernote. Škoda jen, že synchronizace s PC je jen prostřednictvím webu (nicméně webové rozhraní je celkem povdedené). Umí geotagovat poznámky, což se hodí. Sice jsem se s poznámkami, sprostými básničkami, plány do života a geniálními nápady přesunul do osobního notýsku, ale ten není vždy po ruce.
-   **ConnectIn** – Lidi z LinkedIn máte v telefonních kontaktech. Můžete je samozřejmě slepovat s těmi, co tam už máte z Google Contacts (nebo ze SIMky, nebo z Facebooku, nebo…).
-   **DroidStats** – Měří vám, kolik jste provolali, kolik jste poslali SMS a probrouzdali internetu. Lze nastavit limity, potom ukazuje kolik vám ještě zbývá.
-   **Extended Controls** – Rozšířený widget Power Controls na nastavení tentokrát skoro úplně čehokoliv. Škoda jen, že mi pořád padá a maže se mu nastavení. Dávám mu ještě chvíli šanci, ale pokud to neopraví, pomaže z telefonu pryč, přestože jsem si jej koupil.
-   **Free SMS Sender** – Posílání SMS zdarma přes české internetové SMS brány. Spolupracuje moc pěkně se zbytkem telefonu. Když se poslat nepovede, nabídne poslat SMS placeným způsobem. Díky této aplikaci (a vánočnímu dárku od Vodafone) jsem za poslední měsíce poslal snad 5 placených SMS. Ou jé.
-   **GTasks** – Aplikace na Google Tasks. Má i pěkný widget. Vyhovuje mi. Nevím, jestli bych bez ní ještě mohl nějak pořádně existovat.
-   **Newsrob, Google Reader** – Newsrob jsem používal dřív a byla to super aplikace na čtení zpráv z Google Readeru. Pak vydal Google vlastní ofišl app a Newsrob začal blbnout, pořád vyžadoval nějaké přihlašování, i když jsem přihlášený byl, tak jsem je vyměnil. Jenže Google Reader zase neumí synchronizovat. Přečtu si na něm články, ale nepromítne se mi to do přečtených článků na webu a i po chvíli v samotné aplikaci se mi zase zobrazí jako nepřečtené. Demence. Znechutilo mi to čtení RSS.
-   **Seesmic** – Po mnoha odzkoušených Twitter klientech jsem se opět vrátil k tomuto. Vyhovuje mi nejvíc. Po nedávném faceliftu dokonce ještě víc než nejvíc.
-   **SMS Backup** – Zálohuje vám SMS do Gmailu. Je to fakt dost užitečné, mám to hodně rád. Díky tomu máte jejich historii, můžete v nich hledat v Gmailu, můžete si z nich hned na počítači jednoduše kopírovat údaje, můžete na ně odpovídat e-mailem.
-   **SMS Ticket** – Nemusíte si pamatovat podivné formáty SMS jízdenek. Prostě zmáčknu na Praha – koupit jízdenku a on SMS zformuluje za mě. Podporuje několik měst a počítá, do kdy vám jízdenka platí.
-   **TuneIn Radio** – Hodí se, když jste na wi-fi a máte sluchátka (příp. repráky zapojené v telefonu) a chce se vám poslouchat rádio. Tahle aplikace je šíleně promakaná, úžasná, skvělá, prostě ji miluji. Je tam snad každé rádio na světě (ano, i ta česká) a prostě zmáčknete a hraje to. Když má stream tagy, tak vidíte co hrajou a navíc k tomu stáhne cover z Last.fm. Má i perfektní vyhledávání stanic podle všeho možného a vůbec.
-   **Talking Caller ID** – Když vám někdo začne volat, řekne jeho jméno, takže i když telefon leží někde za rohem, víte, kdo vám právě volá. Využívá vestavěné text-to-speech, které nemá češtinu, takže ta jména čte dost vtipně (záleží na nastavení, já mám britskou angličtinu, ale němčina nebo španělština by asi lepší nebyla).
-   **WordPress** – Asi nemusím vysvětlovat, že pisálkům jako jsem já se přístup na blog z telefonu prostě hodí. Navíc umí oznamovat komentáře (to je pak už dost otravné, pokud píšete skandální články, které si čtou tisíce lidí a komentářů je přes 40).

Z těch z minula bych za užitečné považoval už asi jen **MortPlayer Music** a bezkonkurenční **Pubtran**. Nuže, instalujte a zkoušejte a případně taky dejte tipy na něco zajímavého :) . Ale fakt žádné blbiny, na to už mě nějak neužije.
