Prý **neexistují dobří lidé**. Hloupost! Jsou všude kolem nás. Rodina jsou dobří lidé, přátelé jsou dobří lidé, známí jsou dobří lidé... Ano, jsou mezi nimi výjimky, ale většinově jsou to skupiny dobrých lidí. Ti, které neznáme, jsou rodinou někoho jiného, jsou přáteli jiných lidí... Myslím, že většina lidí **jsou** dobří lidé.
<!--more-->

Jenže nejsou vidět. Když jdete po ulici, projde kolem vás 300 lidí a **jeden z nich** vás okrade. Věřte mi, že těch 299 vůbec nezaregistrujete :) . Že vám nic špatného neudělali, berete jako samozřejmost. Na zlé lidi si musíme dávat pozor, musíme je umět **rozeznat** a musíme díky nim mít nastaveny všechny receptory na status "nevěřím". Na druhou stranu, měli bychom umět odhadnout i dobré lidi, ty, kteří nám nic udělat nechtějí, jež například jen **prosí o malou službu a pomoc**. Je to otázka intuice, jestli pomůžete nebo ne -- například člověku na ulici, když chce malou službu, třeba poslat SMS. Víte, že vytažení telefonu může být poslední okamžik, kdy jej uvidíte. Ale můžete člověka **odhadnout** podle toho, co má na sobě, jak se chová, co říká a jak to říká, jak se dívá nebo podle toho, že se nachází na určitém místě v určitý čas. Můžete se ho na něco zeptat a ověřit si svůj odhad. Člověk nesmí být naivní. Je ale lepší hned **odsoudit jakoukoliv riskantní pomoc** a chránit se tak, nebo někdy **riskovat a pomoci**? Mít radost z toho, že jste pomohli?

Naučme se objevovat dobré lidi a buďme dobrými lidmi. Potom zjistíme, že těch zlých tolik není a že svět je mnohem hezčí, než se zdá :) . Nenechme se zkazit **všeobecným tvrzením**, že všichni jsou vrahové, všichni vás chtějí okrást, všichni neznámí jsou zlí. Nesmíme být naivní, takže buďme ostražití, ale zkusme se oprostit od paušální nedůvěry nejvyššího stupně.

Stejně jako jsme potom my, jsou i jiní dobří lidé. Najdou vaši ztracenou peněženku a vrátí ji se všemi kreditkami a penězi. "Najdou váš mobilní telefon":http://blog.javorek.net/2008/03/16/finska-cernoska/ a dají si hroznou práci s tím, aby vás dohledali a telefon vám vrátili. Nejen že provolají na různá čísla, ale třeba dokonce koupí nabíječku, aby jej nabili a mohli vás dohledat.

Díky, pane v zeleném! Vřelé **díky za nalezený Siemens** :) .